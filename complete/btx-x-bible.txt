# language_name:        Batak Karo
# closest ISO 639-3:    btx
# ISO_15924:            Latn
# year_short:           2010
# year_long:            2010-2014
# vernacular_title:     
# english_title:        The New Testament in Batak Karo
# URL:                  http://alkitab.mobi/karo/
# copyright_short:      Â© Alkitab.SABDA.org 2010-2014
# copyright_long:       
# notes:                
40001001	Enda me terombo Jesus Kristus . Jesus e me kesusuren Daud , dingen Daud e me kesusuren Abraham .
40001002	Abraham e me bapa Isak ; Isak e me bapa Jakup ; Jakup e me bapa Juda ras senina-seninana ;
40001003	Juda e me bapa Peres ras Sera ( Tamar e me ndehara Juda ) ; Peres e me bapa Hesron ; Hesron e me bapa Aram ;
40001004	Aram e me bapa Aminadap ; Aminadap e me bapa Nahesson ; Nahesson bapa Salmon ;
40001005	Salmon e me bapa Boas ( Rahap e me ndehara Salmon ) ; Boas e me bapa Obet ( Rut e me ndehara Boas ) ; Obet e me bapa Isai ;
40001006	Isai e me bapa Daud . Daud e me bapa Salomo ( nande Salomo e me ndehara Uria nai ) ;
40001007	Salomo e me bapa Rehabeam ; Rehabeam bapa Abia ; Abia bapa Asa ;
40001008	Asa bapa Josapat ; Josapat e me bapa Joram ; Joram e me bapa Usia ;
40001009	Usia e me bapa Jotam ; Jotam e me bapa Ahas ; Ahas e me bapa Hiskia ;
40001010	Hiskia e me bapa Manase ; Manase e me bapa Amon ; Amon e me bapa Josia ;
40001011	Josia e me bapa Jekonia ras senina-seninana . Kalak enda nggeluh i bas paksa Israel i buang ku Babil .
40001012	Kenca lepas paksa pembuangen i taneh Babil e , ipupus Jekonia si Sealtiel ; Sealtiel e me bapa Serubabil ;
40001013	Serubabil e me bapa Abiud ; Abiud e me bapa Eliakim ; Eliakim e me bapa Asor ;
40001014	Asor e me bapa Sadok ; Sadok e me bapa Ahim ; Ahim e me bapa Eliud ;
40001015	Eliud e me bapa Eleasar ; Eleasar e me bapa Mattan ; Mattan e me bapa Jakup ;
40001016	Jakup e me bapa Jusup ; Jusup e me perbulangen Maria . Arah Maria me tubuh Jesus si igelari Mesias si ipadanken Dibata .
40001017	Jadi i bas Abraham nari seh ku paksa Daud lit sepuluh empat kesusuren ; janah i bas paksa Daud nari seh ku paksa pembuangen bangsa Israel i taneh Babil lit sepuluh empat kesusuren , janah i bas paksa pembuangen i taneh Babil nari seh ku paksa Kristus tubuh lit sepuluh empat kesusuren .
40001018	Kerna ketubuhen Jesus Kristus , bagenda me : Maria nande Jesus ertunangen ras Jusup . Tapi ope denga erjabu Maria enggo mehuli kulana arah Kuasa Kesah Si Badia .
40001019	Jusup tunangen Maria e kalak bujur . Labo lit sura-surana ngaduken Maria gelah ola mela iakap Maria . Saja ngenca ersura-sura ia nirangken Maria alu sinik-sinik .
40001020	Tapi asum ia rukur-rukur kerna si e , teridah man bana malekat Dibata arah nipina . Nina malekat e man bana , " O Jusup , kesusuren Daud , ola kam mbiar muat Maria jadi ndeharandu . Sabap anak si lit i bas bertinna e jadi erkiteken kuasa Kesah Dibata .
40001021	Ipupusna pagi sekalak anak dilaki janah arus ibahanndu gelarna Jesus -- sabap Ia me pagi si nebusi bangsaNa i bas dosa-dosa nari . "
40001022	Kerina si enda jadi gelah seh kai si ikataken Tuhan arah nabi nina ,
40001023	' Singuda-nguda e pagi mehuli kulana , jenari ipupusna sekalak anak dilaki . Anak e pagi igelari Immanuel ' ( ertina : " Dibata ras kita " ) .
40001024	E maka kenca keke Jusup , ikutkenna kata malekat Tuhan e . Ialokenna Maria jadi ndeharana .
40001025	Tapi Jusup ras Maria langa erjabu , ipupusna anak dilaki . Kenca tubuh anak e ibahanna gelarna Jesus .
40002001	Jesus tubuh i kuta Betlehem i taneh Judea asum Herodes jadi raja . La ndekahsa kenca si e reh me ku Jerusalem piga-piga kalak guru i Timur nari .
40002002	Nungkun guru-guru Timur e nina , " I ja kin raja kalak Jahudi si mbaru tubuh e ? Sabap idah kami bintangna i Timur , janah kami enggo reh guna nembah man baNa . "
40002003	Megi kata e sengget kal Raja Herodes ras kerina anak kuta Jerusalem .
40002004	E maka ipepulung Raja Herodes kerina imam-imam si mbelin ras guru-guru agama Jahudi . Jenari nungkun ia nina , " I ja kin Mesias e tubuh ? "
40002005	Ngaloi kalak e nina , " I kuta Betlehem i taneh Judea , sabap enggo isuratken nabi :
40002006	' O kam Betlehem i taneh Juda , labo kam kuta si kitikna i daerah Juda ; sabap i bas kam nari reh me sekalak peminpin si mpermakani bangsaNgku bangsa Israel . ' "
40002007	Kenca megi kai si ikataken e , idilo Herodes guru-guru i Timur nari e alu erbuni-buni . Jenari isungkunina ndiganai bintang e mulai teridah .
40002008	Kenca bage isuruhna guru-guru e lawes ku Betlehem . Nina , " Berkatlah janah pepayo alu mehuli i ja ingan anak e , janah adi enggo kam jumpa , beritaken man bangku , gelah aku pe ku jah nembah man baNa . "
40002009	Kenca bage berkat guru-guru Timur e . Idahna ka bintang si enggo idahna mbarenda i Timur . La tanggung riahna ukurna ngidahsa . Bintang e erdalan arah lebena jenari ngadi tepat i babo ingan anak e .
40002010	
40002011	E maka bengket ia ku bas idahna Anak ndai ras Maria , nandeNa . Jenari erjimpuh ia nembah man Anak e . Ibuatna erta-erta si ibabana e , jenari ipersembahkenna man Anak si mbaru tubuh e . Erta-erta si ipersembahkenna e , e me : emas , kumenen ras mur .
40002012	Perbahan ikataken Dibata man guru-guru e arah nipina gelah ola ia mulihken ndahi Herodes , e maka mulih ia arah dalan si deban ku negerina .
40002013	Kenca berkat guru-guru Timur e , teridah malekat Tuhan man Jusup i bas nipina . Nina malekat e man bana , " Kekeken , baba Anak e ras nandena mengongsi ku Mesir . I jahlah kam lebe seh aku erkata man bandu , sabap idarami Herodes anak enda janah ibunuhna pe atena . "
40002014	E maka keke Jusup , janah i bas berngi e ibabana Anak e ras nandena ku Mesir .
40002015	I Mesir ia ringan seh Herodes mate . Kerina si enda jadi gelah seh kai si ikataken Tuhan arah nabi nina , " Enggo Kudilo AnakKu i taneh Mesir nari . "
40002016	Asum ieteh Raja Herodes ia enggo itipu guru-guru si reh i Timur nari e , merawa-rawa kal ia . Isuruhna perajurit-perajurit munuhi anak-anak dilaki si lit i Betlehem ras sekelewetna . Anak-anak si ibunuhi umur dua tahun kuteruh . Enda icocokkenna ras dekahna bintang e enggo teridah bagi si ituriken guru Timur man bana .
40002017	Alu bage seh me kata si ikataken Nabi Jeremia nina ,
40002018	" Lit sora terbegi i Rama , sora nderkuh dingen tangis ceda ate . Itangisi Rahel anakna , tangis ia janah lanai terapuli , sabap kerina anakna mate . "
40002019	Kenca mate Herodes , teridah malekat Tuhan man Jusup i bas nipina asum ia i Mesir denga .
40002020	Nina malekat e man bana , " Kekeken , baba Anak e ras nandena mulih ku taneh Israel , sabap kalak si ersura-sura munuh Anak e enggo mate . "
40002021	E maka keke Jusup , ibabana Anak e ras nandena mulihken ku negeri Israel .
40002022	Tapi kenca ibegi Jusup berita maka Arkelaus enggo jadi raja i negeri Judea , mbiar ia ku Judea sabap Arkelaus anak Herodes . Tole perbahan enggo ka ipersingeti Dibata ia kerna si e arah nipina , e maka lawes ia ku daerah Galilea .
40002023	Kenca seh ia i Galilea ibahanna jabuna i kuta Nasaret . Kerina enda jadi gelah seh kai si ikataken nabi-nabi nina , " Ia pagi igelari kalak Nasaret . "
40003001	Paksa si e mulai me Johanes Peridiken encidahken dirina i gurun pasir Judea , janah iberitakenna kata Dibata nina ,
40003002	" Jeralah i bas dosa-dosandu nari , sabap Kinirajan Surga enggo ndeher ! "
40003003	Johanes Peridiken enda me maksud Nabi Jesaya sanga ikatakenna , " Lit sekalak erlebuh i taneh mesawang ' Sikapkenlah dalan Tuhan . Pepinter dalan man baNa ! ' "
40003004	Paken Johanes Peridiken e me : jubahna i bas mbulu unta nari , genditna i bas kuling-kuling nari . Nakanna : labang ras tengguli kerangen .
40003005	Jenari reh me ndahi ia kalak si ringan i Jerusalem , ras kerina kalak si ringan i daerah Judea bage pe kerina kalak si ringan i daerah sekitar Lau Jordan .
40003006	Kenca kalak si nterem ngakuken dosana , e maka iperidiken Johanes i Lau Jordan .
40003007	Tapi asum idah Johanes Peridiken nterem kalak Parisi ras kalak Saduki reh ndahi ia guna iperidiken nina Johanes Peridiken man bana , " O kam kesusuren nipe -- ise ngatakenca man bandu maka banci kam pulah i bas ukumen Dibata si reh pagi ?
40003008	Tuduhken arah perbahanenndu tandana kam enggo jera .
40003009	Ola iakapndu banci kam ialemi alu ngataken , ' Kesusuren Abraham kap kami . ' Kukataken man bandu Dibata ngasup njadiken batu-batu enda jadi kesusuren Abraham !
40003010	Kapak enggo sikap nektek batang kayu . Kerina batang kayu si la mehuli buahna itektek jenari iambekken ku api .
40003011	Tandana kam enggo jera , kuperidiken kam alu lau . Tapi reh me arah pudingku si lebih erkuasa asangken aku . Ngosari nali sepatuna pe la aku metunggung . Ia pagi mperidiken kam alu Kesah Si Badia ras api .
40003012	NdiruNa enggo sikap i bas tanNa guna miari . IpepulungNa page ku bas lumbung , tapi lapungna itamakenNa ku bas api si la ernimpet-nimpet . "
40003013	Paksa e reh Jesus i Galilea nari ku Lau Jordan . Idahina Johanes Peridiken , jenari ipindona gelah Johanes mperidiken Ia .
40003014	Tapi Johanes Peridiken la nggit mperidikenca nina , " Aku nge aturenna iperidikenNdu ; enda Kam ka ngadap man bangku ! "
40003015	Ngaloi Jesus nina , " Labo dalih . Sabap alu bage sidalanken kai si ngena ate Dibata ! "
40003016	E maka Johanes pe setuju meridiken Jesus . Kenca Jesus iperidikenna , ndarat Ia i bas lau nari . Rempet talang langit janah idahna Kesah Dibata nusur bagi nderapati ku baboNa .
40003017	Jenari terbegi sora i Surga nari ngatakenca nina , " Enda me Anakku si Kukelengi . Ia me si ngena ateKu . "
40004001	Kenca bage Kesah Dibata mabai Jesus ku gurun pasir guna icubai Iblis .
40004002	Kenca empat puluh wari empat puluh berngi Jesus la man igejapNa melihe .
40004003	E maka reh Iblis ncubai Ia nina , " Erkiteken Kam Anak Dibata salihken dage batu enda jadi roti . "
40004004	Ngaloi Jesus nina , " Lit kap tersurat i bas Pustaka Si Badia : Labo alu roti saja manusia enggeluh , tapi arah tep-tep kata si ibelasken Dibata . "
40004005	Jenari ibabai Iblis me Jesus ku Jerusalem janah isuruhna Ia tedis i babo anjung-anjung Rumah Pertoton .
40004006	Jenari nina man Jesus , " Adi Anak Dibata kin kam , dabuhken man baNdu ku teruh , sabap lit tersurat i bas Pustaka Si Badia bagenda : ' Isuruh Dibata kap malekat-malekatNa reh njagai Kam , itatangna nge Kam alu tanna gelah naheNdu pe la terantuk ku batu . ' "
40004007	Ngaloi Jesus , " Tapi lit tersurat i bas Pustaka Si Badia ' Ola cubai Tuhan Dibatandu . ' "
40004008	Ibabai Iblis e ka Jesus ku deleng si seh kal ganjangna . Jenari ituduhkenna man Jesus kerina kerajan doni enda ras kinibayakenna .
40004009	Nina Iblis e man Jesus , " Kerina kerajan doni enda ras kiniulinna kubereken man baNdu , adi nggit Kam erjimpuh nembah man bangku . "
40004010	E maka ngaloi Jesus nina , " Laweslah Iblis ! Lit kap tersurat i bas Pustaka Si Badia : ' Sembahlah Tuhan Dibatandu , janah Ia saja ngenca patut man sembahen ! ' "
40004011	Kedungenna itadingken Iblis e Jesus ; e maka reh malekat-malekat nampati Ia .
40004012	Kenca ibegi Jesus berita maka Johanes Peridiken enggo ipenjaraken , lawes Ia ku Galilea .
40004013	ItadingkenNa Nasaret e maka lawes Ia ringan i Kapernaum . Kapernaum e me sada kuta i tepi Dano Galilea , daerah Sebulon ras Naptali .
40004014	Alu bage seh me kai si ikataken Nabi Jesaya nina ,
40004015	" Taneh Sebulon ras taneh Naptali , dalan kempak lawit , i lepar Lau Jordan , daerah Galilea si ni ingani kalak si labo bangsa Jahudi !
40004016	Kalak si ringan i bas gelap , enggo ngidah terang si mbelin e ! Man kalak si ringan i bas taneh si ikuasai kematen enggo mbincar terang e ! "
40004017	I bas paksa si e nari me ibenaken Jesus ngajar nina , " Jeralah kam i bas dosandu nari , sabap Kinirajan Surga enggo reh deherna . "
40004018	Asum Jesus erdalan-dalan i tepi Dano Galilea , idahNa dua kalak si sembuyak sangana njala nurung . Si dua kalak e , e me Simon ( igelari Petrus ) ras Andereas .
40004019	Nina Jesus man bana , " Mari , ikutken Aku , maka Kuajari kam ndilo kalak si deban jadi ajar-ajarKu . "
40004020	Minter itadingken kalak e jalana jenari ikutkenNa Jesus .
40004021	Asum iterusken Jesus erdalan , idahNa ka dua kalak si sembuyak . Si dua kalak e , e me anak Sebedeus , gelarna Jakup ras Johanes . Kalak enda i datas perahu ras bapana sangana pesikap jala . Asum idilo Jesus ia duana ,
40004022	minter itadingkenna perahu e bage pe itadingkenna bapana . Jenari ikutkenna Jesus .
40004023	Isiari Jesus kerina daerah Galilea . Ngajar Ia i bas rumah-rumah pertoton dingen iberitakenNa Berita Si Meriah kerna Kinirajan Surga . IpepalemNa kerina penakit bage pe si mesui i bas daging kalak e nari .
40004024	Perbahanen Jesus e mbar beritana ku belang-belang negeri Siria seh maka nterem kalak ndahi Jesus . Itaruhken kalak man baNa kerina si penakiten . Erbage-bage penakit kalak si reh e ; lit si setanen , lit si tabun , janah lit si pangpangen . Kerina ipepalem Jesus .
40004025	E maka nterem kal kalak si ngikut-ngikut Jesus ; lit i Galilea nari , i Dekapolis nari , i Jerusalem nari ; i Judea nari bage pe i daerah lepar Lau Jordan nari .
40005001	Kenca Jesus ngidah jelma si nterem , inangkihNa sada uruk . Kenca Ia kundul reh ajar-ajarNa pulung deherken Ia .
40005002	Jenari ibenakenNa ngajari ajar-ajarNa e .
40005003	Nina Jesus , " Ketuahen kalak si nggejap maka ia labo kai pe ertina i lebe-lebe Dibata ; sabap man bana me Kinirajan Surga .
40005004	Ketuahen kalak si erceda ate erkiteken dosa ; sabap Dibata me ngapuli ia .
40005005	Ketuahen kalak si meteruk ukurna ; sabap isehken Dibata me padanNa man bana .
40005006	Ketuahen kalak si muas melihe nehken peraten Dibata ; sabap ibesuriNa me ia .
40005007	Ketuahen kalak si perkuah ate dingen perkeleng ; sabap ia me ngaloken perkuah ate Dibata .
40005008	Ketuahen kalak si meciho pusuh peratenna ; sabap itandaina me tuhu-tuhu Dibata .
40005009	Ketuahen kalak si erbahan perdamen ; sabap iakui Dibata me ia anakNa .
40005010	Ketuahen kalak si ngenanami kiniseran erkite-kiteken nehken peraten Dibata ; sabap man bana me Kinirajan Surga .
40005011	Ketuahen me kam adi erkite-kiteken kam ajar-ajarKu igombang-gombangi , ipesega-sega dingen ipelawes kalak kam janah alu kata guak ipalitkenna si jahat man bandu .
40005012	Ermengkah dingen meriahlah atendu , sabap enggo isikapken Dibata upahndu si mbelin i Surga ; sabap bage me pe nabi-nabi si nggeluh leben asangken kam ipesega-sega kalak . "
40005013	" Bagi sira si seh kal perluna guna pangan , bage pe kam nandangi kerina manusia . Tapi adi sira e lanai masin , lanai banci ibahan masin mulihi . Sira e lanai erguna , e maka iambekken jenari idedehi kalak .
40005014	Bagi terang si seh kal perluna i bas gelap , bage pe kam nandangi doni enda . Kuta si lit i das uruk la banci lang teridah .
40005015	Labo isagani kalak lampu kenca bage itutupina alu tumba ; tapi itamakenna ku datas nahe pertendangen , gelah terang iakap kalak kerina si lit i bas rumah e .
40005016	Dage , ersinalsal lah min terangndu i lebe-lebe kalak si nterem gelah adi idahna perbahanenndu si mehuli , ipujina Dibata , Bapandu si i Surga . "
40005017	" Ola iakapndu Aku reh ncedai Undang-undang si ibereken Musa ras si iajarken nabi-nabi . Aku reh labo ncedai , tapi guna nehken si enggo isuratkenna e .
40005018	Ingetlah katangKu enda ! Seh masap langit ras doni , sada titik ntah sada bagin si kitikna pe i bas Undang-undang e la bene adi langa kin seh kerina kai si enggo isuratken e .
40005019	E maka ise la ngikutken si enggo isuratken e , aminna gia bagin si kitikna , janah ibabaina papak kalak si deban , ia me si la mehergana i bas Kinirajan Surga . Tapi ise ngikutkenca janah ibabaina kalak si deban ngikutken si enggo isuratken e , ia me si mbelinna i bas Kinirajan Surga .
40005020	Kukataken pe man bandu maka labo kam banci bengket ku bas Kinirajan Surga adi la kin tutusen atendu erbahan si ngena ate Dibata asa guru-guru agama ras kalak Parisi . "
40005021	" Enggo ietehndu maka nai ikataken man nini-nininta , ' Ola munuh ; kalak si munuh iadili . '
40005022	Tapi genduari Kukataken man bandu : Ise merawa nandangi seninana , iadili pagin , ise si ngisakken kalak , arus iadili i lebe-lebe Pengadilen Agama . Janah ise ngataken seninana : ' O kemali ! ' , ia pagin itamaken ku api naraka .
40005023	Dage , adi asum atendu nehken persembahen man Dibata ingetndu maka sangkut ukur seninandu nandangi kam ,
40005024	tadingkenlah lebe persembahenndu e jenari erdame ras ia . Kenca bage persembahkenlah persembahenndu e man Dibata .
40005025	Adi iaduken kalak kam janah ibabana ku pengadilen , erdamelah ras ia ope denga seh i pengadilen . Sabap adi enggo seh i pengadilen iendeskenna me kam man hakim , jenari iendesken hakim kam man polisi . Kenca bage itamaken polisi kam ku bas penjara .
40005026	Adi kam i bas penjara , lanai kam ipulahina adi langa kin bali utangndu e kerina . "
40005027	" Enggo ietehndu maka lit ikataken , ' Ola erlua-lua . '
40005028	Tapi genduari Kukataken man bandu : Ise ngenehen sekalak diberu , jenari leket ukurna ras diberu e , si tuhuna ia enggo erlua-lua i bas ukurna .
40005029	Dage , adi matandu si kemuhen erbahanca kam erdosa , pulditkenlah e jenari ambekkenlah ! Sabap ulin sada bagin badanndu bene asa kerina iambekken ku bas naraka .
40005030	Adi tanndu si kemuhen erbahanca kam erdosa , keretlah e jenari ambekken ! Sabap ulin bene sada tanndu asangken kerina badanndu iambekken ku bas naraka . "
40005031	" Lit ka pengajaren bagenda , ' Ise ngulihken ndeharana , arus ibahanna surat mulih man ndeharana ! '
40005032	Tapi genduari Kukataken man bandu : Ise ngulihken ndeharana labo erkiteken ndeharana e erlua-lua ras kalak si deban , ia si erbahanca ndeharana e erlua-lua adi sereh ia man kalak si deban , janah ji ngempoi diberu e pe erlua-lua . "
40005033	" Enggo pe ietehndu maka i bas nini-nininta nai lit pengajaren bagenda , ' Ola ersumpah kerna si la tuhu , tapi bahanlah kai si enggo isumpahkenndu i lebe-lebe Tuhan . '
40005034	Tapi genduari Kukataken man bandu : Ola ersumpah kerna kai-kai pe , ola ersumpah i bas gelar langit , sabap langit kap ingan kundul Dibata ;
40005035	ola ersumpah i bas gelar doni , sabap doni kap ingan naheNa ; bage pe ola ersumpah i bas gelar Jerusalem , sabap Jerusalem kuta Raja Simbelin kap .
40005036	I bas gelar takalndu pe ola kam ersumpah , sabap labo kam erkuasa nalihken selambar buk pe jadi mbentar ntah mbiring .
40005037	Katakenlah , ' ue ' adi tuhu janah katakenlah , ' lang ' adi la tuhu . Lain asangken si e i bas Iblis nari kap rehna . "
40005038	" Enggo ietehndu maka nai lit bagenda pengajaren , ' Mata gancih mata , janah ipen gancih ipen . '
40005039	Tapi genduari Kukataken man bandu : Ola erbalas nandangi kalak si enggo ersalah man bandu . Adi iparap kalak kurumndu si kemuhen , bereken parapna kurumndu si kawes .
40005040	Janah adi iaduken kalak kam erkiteken morah atena bajundu , bereken pe ras cabinndu man bana .
40005041	Adi ipaksa kalak kam maba barangna sada kilometer dauhna , babalah barang e dua kilometer dauhna .
40005042	Adi mindo kalak man bandu berekenlah ; bage pe ola tulak adi kalak minjam kai-kai pe man bandu . "
40005043	" Enggo pe ietehndu kerna ajaren enda , ' Kelengilah temanndu , janah elem-elemlah man imbang-imbangndu . '
40005044	Tapi genduari Kukataken man bandu : Kelengilah imbang-imbangndu , janah ertotolah man Dibata kerna kalak si erbahanca kam ngenanami kiniseran .
40005045	Alu bage kam enggo jadi anak-anak Dibata . Sabap labo saja man kalak si mehuli ibereken Dibata matawariNa , tapi pe man kalak si jahat . Bage pe labo saja man kalak si bujur ibereken Dibata udan , tapi pe man kalak si la bujur .
40005046	Sabap adi si ngkelengi kam saja ngenca ikelengindu , man kade Dibata mbalas perbahanenndu e ? La kin kalak si muat cuke pe bage ka nge perbahanenna ?
40005047	Janah kai kin lainna kam ras kalak si deban adi ras temanndu saja ngenca kam siperkuanen ? Kalak si la nandai Tuhan pe bage nge perbahanenna .
40005048	E maka kam arus serta bagi Bapandu si ni Surga pe serta . "
40006001	" Ingetlah ! Ola ilakokenndu aturen agamandu i lebe-lebe kalak si nterem alu tujun gelah idah kalak . Sabap adi bage ibahanndu la kam dat upah i bas Bapandu si i Surga .
40006002	Dage , adi mere kam man kalak musil , ola gejek-gejekken bagi kalak si pekulah-kulah i rumah-rumah pertoton ntah pe i tengah dalan . Kalak si pekulah-kulah e tujunna gelah ndatken pujin . Inget ! Ia lanai ngaloken upah i bas Dibata nari .
40006003	Tapi adi mere kam man kalak musil , bahanlah maka temanndu meriah pe la meteh .
40006004	Labo perlu igejek-gejekken i bas kam mere e . Alu bage , Bapandu si ngidah perbahanenndu e mereken upah man bandu . "
40006005	" Adi ertoto kam , ola bagi kalak si pekulah-kulah . Kalak si pekulah-kulah e megati tedis ertoto i rumah-rumah pertoton bage pe i simpang-simpang gelah iidah kalak . Inget ! Ia lanai ngaloken upah i bas Dibata nari .
40006006	Tapi adi ertoto atendu , bengketlah ku bas kamarndu , eruk pintun jenari ertotolah man Dibata si la iidah e . Dibata si ngidah perbahanenndu e mereken upah man bandu .
40006007	Bage pe adi ertoto kam ola mulih-ulih bagi kalak si la nandai Tuhan . Ia erpengakap maka adi gedang pertotonna ibegiken Dibata kap .
40006008	Tapi kam , ola bage . Sabap ope denga ipindondu , enggo leben ieteh Bapandu kai si iperlukenndu .
40006009	Dage , bagendalah nindu ertoto , O Bapa kami si ni Surga . GelarNdu ipebadia min ;
40006010	reh min KinirajanNdu ; sehlah min peratenNdu , i bas doni enda bagi ni Surga .
40006011	Bereken min man kami nakan cukup i bas wari si sendah enda .
40006012	Alemi min salah kami bagi nialemi kami salah kalak kempak kami .
40006013	Ola min kami ibaba Kam kubas percuban , tapi olangilah kami idur si ilat nari . [ Sabap Kam kap si mada Kinirajan , ras kuasa , ras kemulian si ndekah-ndekahna . Amin . ]
40006014	Adi ialemindu salah kalak , salahndu pe ialemi Bapandu si i Surga ka nge .
40006015	Tapi adi la ialemindu salah kalak , salahndu pe la ialemi Bapandu . "
40006016	" Adi erpuasa kam , ola peberjut-berjut ayondu bagi kalak pekulah-kulah . Kalak pekulah-kulah iperberjut-berjutna ayona bagi kalak melihe , gelah ieteh kalak ia erpuasa . Inget ! Ia lanai ngaloken upah i bas Dibata nari .
40006017	Tapi adi erpuasa kam , erduhaplah jenari suri bukndu ,
40006018	gelah la ieteh kalak kam erpuasa . Tapi Bapandu si ngidah perbahanenndu e , Ia nge si mereken upahndu . "
40006019	" Ola pepulung erta-erta i doni enda man bandu . Sabap erta-erta doni banci ipan nget-nget , tembesin dingen itangko pinangko .
40006020	Tapi pepulunglah erta-erta i Surga . Sabap i Surga la banci ipan nget-nget , tembesin dingen itangko pinangko .
40006021	Sabap i ja ertandu , i je pe ukurndu . "
40006022	" Mata kap tendang kula . Adi terang pengidahndu , kulandu pe terang .
40006023	Tapi adi gelap pengidahndu kulandu pe gelap . Dage , adi tendang si lit i bas kam gelap , seh nari kal nge gelapna ! "
40006024	" Ise pe labo ngasup ngikutken dua tuan . Sabap adi dua tuanna , la banci lang sekalak keleng atena janah sekalak nari nembeh atena ; ntah pe mejingkat ia nandangi sekalak tuan , tapi tuan si sada nari la diatena pe . Labo kam ngasup erdahin guna Dibata adi erdahin ka kin kam guna duit .
40006025	Perbahan si e , ola aru atendu kerna nakan ras inemen si iperlukenndu i bas geluhndu ntah kerna uis si man pakenndu . Ergan nge kesah asangken nakan janah ergan nge kula asangken uis .
40006026	Perdiatekenlah perik-perik si kabang . Labo ia merdang , labo ia rani , labo ipepulungna ulihna rani ibas lumbung , tapi man nge ia ibahan BapaNdu si i Surga . Ergan nge kam asang perik-perik e !
40006027	Sekalak pe kam labo ngasup nambahi umurndu alu aru ate e !
40006028	Engkai maka aru atendu kerna uis si man pakenndu ? Perdiatekenlah bunga ncole si turah i mbalmbal . Bunga e la erdahin dingen la ertenun .
40006029	Tapi Raja Salomo si bayak nai pe la lit pakenna bagi bunga ncole e jilena .
40006030	Dage ingetlah ! O kalak si kurang kiniteken ! Adi dukut-dukut si sendah nggeluh pagi iambekken ku bas api pe bage jilena ibahan Dibata , apai ka kam !
40006031	E maka ola aru atendu ntah kai pagi ipanndu , ntah kai pagi inemndu bage pe ntah kai pagi uisndu .
40006032	( Kalak si la nandai Tuhan nge maka bage perukurenna ) . Kam ola bage , sabap ieteh Dibata nge maka kerina enda perlu man bandu .
40006033	Tapi si pentingna kal , daramilah lebe KinirajanNa , janah dalankenlah si ngena ateNa , maka icukupiNa kai si perlu man bandu .
40006034	E maka ola aru atendu kerna wari si pepagi , sabap pepagi lit denga ka nge si man ndelenken . Labo pada itambahi kiniseran si sendah alu kiniseran si pepagi . "
40007001	" Ola isalahindu kalak si deban , gelah kam pe la isalahi Dibata ,
40007002	sabap uga penalahkenndu kalak bage ka kam penalahken Dibata . Sarat-sarat si ituntutndu man kalak , sarat-sarat e ituntut Dibata ka man bandu .
40007003	Engkai maka idahndu rintep i bas mata seninandu , tapi beloti si lit i bas matandu la igejapndu ?
40007004	Kuga maka pang kam ngerana , ' O senina , enta kuagui rintep si lit i bas matandu , ' sedangken i bas matandu jine pe lit beloti si galang ?
40007005	O kalak si pekulah-kulah ! Agui lebe beloti si lit i bas matandu e , sabap kenca bage maka ngasup kam ngagui rintep si lit i bas mata seninandu .
40007006	Ola iberekenndu barang si Badia man biang sabap ilawanna nge kam ; ola itamakenndu mutiara ku lebe-lebe babi sabap kugapa pe iperjatina nge . "
40007007	" Pindolah , tentu ngalo me kam ; daramilah , tentu idatndu ; tuktuklah , tentu italangi pintun man bandu .
40007008	Sabap si mindo , ngalo , si ndarami dat me , janah si nuktuk , italangi pintun man bana .
40007009	Tentu labo lit i bas kam bapa mereken batu man anakna adi ipindona roti man bandu .
40007010	Bage pe tentu la iberekenndu nipe adi ipindona nurung .
40007011	Kuga gia jahatna kam ietehndu nge kai si mehuli man berenken man anakndu . Apai denga ka Dibata , tentu iberekenNa nge si mehuli man kalak si mindo man baNa !
40007012	Bahanlah man kalak si deban bagi ngena atendu ibahanna man bandu . Enda me ertina Undang-undang si isuratken Musa ras kai si enggo isuratken nabi-nabi . "
40007013	" Bengketlah arah pintun si kitik , sabap mbelang me pintun dingen mbelang pe dalan ku naraka , janah nterem kalak arah e erdalan .
40007014	Pintun si kitik dingen dalan si mesera nuju ku kegeluhen si rasa lalap , janah piga-piga kalak ngenca ngasup arah e erdalan . "
40007015	" Metengetlah nandangi nabi-nabi perguak ; reh ia ndahi kam bagi biri-biri si melemuk , tapi si tuhuna ukurna bagi serigala si merawa .
40007016	Itandaindu nge ia arah perbahanenna . Batang bungke rimbang labo anggur buahna , janah batang lateng labo galiman buahna .
40007017	Batang si mehuli tentu mehuli nge buahna , tapi batang si la mehuli tentu pe la mehuli buahna .
40007018	Labo banci la mehuli buahna batang si mehuli , bage pe labo banci mehuli buahna batang si la mehuli .
40007019	Batang si la mehuli buahna itektek me jenari itamaken ku bas api .
40007020	E maka itandaindu nge nabi si palsu e arah perbahanenna . "
40007021	" Labo kerina kalak si erlebuh man bangKu , ' O Tuhan , Tuhan ! ' bengket ku bas Kinirajan Surga , tapi kalak si ngelakoken rikutken si ngena ate bapangKu i Surga nge bengket ku bas Kinirajan e .
40007022	I bas wari pendungi pagi , nterem kalak ngataken man bangKu , ' O Tuhan , Tuhan ! I bas gelarNdu ernubuat kami , i bas gelarNdu ipelawes kami setan-setan dingen ibahan kami tanda-tanda sengget . '
40007023	Tapi ningKu pagin njabapsa , ' La kam Kutandai pe . Laweslah i bas Aku nari , o kalak jahat ! ' "
40007024	" Ise megi katangKu enda dingen ngikutkenca , ia bali ras kalak pentar si majekken rumahna i babo batu .
40007025	Rumah e labo runtuh aminna gia reh banjir ras angin si meter nderpasa , sabap rumah e ipajekken i babo batu .
40007026	Ise si megi katangKu enda tapi la ikutkenna , ia bali ras kalak lenge si majekken rumahna i babo kersik .
40007027	Asum reh banjir ras angin meter , minter runtuh dingen sontar rumah e . "
40007028	Kenca dung Jesus ngerana , mamang ate kalak si nterem kerna pengajarenNa .
40007029	Sabap Jesus ngajar la bali ras guru-guru agama kalak enda ; Ia ngajar alu erkuasa .
40008001	Kenca nusur Jesus i uruk e nari , nterem kal jelma ngikutken Ia .
40008002	Jenari reh sekalak gadamen ndahi Jesus . Erjimpuh ia i lebe-lebe Jesus jenari nina , " O Tuan , adi nggit Kam , ngasup kap Kam pepalem aku . "
40008003	Ijemak Jesus kalak si gadamen e jenari Nina , " Nggit nge aku . Malemlah kam ! " Minter malem ia i bas penakitna e nari .
40008004	Jenari nina Jesus man bana , " Ola kataken man ise pe kerna si enda , tapi cidahkenlah man Imam . Kenca bage , bahanlah persembahenndu bagi isuruh Musa , gelah kerina kalak meteh maka kam enggo malem . "
40008005	Asum Jesus bengket ku kuta Kapernaum , reh sekalak perwira njumpai Ia .
40008006	Nina perwira e man baNa , " O Tuan , sekalak suruh-suruhenku sakit i rumah . Mekelek kal iakapna , lanai ia ngasup muit pe . "
40008007	Ngaloi Jesus , " Banci reh Aku pepalemca . "
40008008	Tapi nina perwira e , " O Tuan , la metunggung aku ngalo-ngalo Kam i rumahku . Sengkebabah ranan sajalah gia ibelaskenNdu , tentu malem suruh-suruhenku e .
40008009	Sabap aku pe lit nge si ganjangen asa aku , janah lit ka nge perajurit-perajurit teruhenku . Adi kusuruh perajurit e lawes , minter nge ia lawes ; adi kusuruh ka perajurit si deban reh , minter nge ia reh ; janah adi bahan enda ningku man suruh-suruhenku , minter nge ibahanna . "
40008010	Mamang ate Jesus megi ranan perwira e . E maka nina Jesus man kalak si ngikutken Ia , " Langa pernah Aku jumpa ras kalak Israel si bagenda belinna kinitekenna .
40008011	Ingetlah ! Nterem pagi si labo kalak Jahudi reh i Timur ras i Barat nari ersada ras Abraham , Isak , Jakup i bas Kinirajan Surga .
40008012	Sedangken bangsa si kin aturenna bengket ku bas Kinirajan e iambekkenNa ku ingan si seh kal gelapna . I je tangis ras mesui kal atena . "
40008013	Jenari nina Jesus man perwira e , " Mulihlah ku rumahndu , jadilah man bandu bagi si enggo ibelaskenndu arah kinitekenndu . " I bas paksa si e ka malem me suruh-suruhen perwira ndai .
40008014	Lawes Jesus ku rumah Petrus . I bas rumah e idahNa mami Petrus medem erkiteken sakit .
40008015	Ijemak Jesus tan mami Petrus e , jenari minter malem . Keke ia jenari isikapkenna pangan man Jesus .
40008016	Nandangi gelap , rehen kalak maba si penakiten ras si setanen man Jesus . Alu sengkebabah ranan saja ipelawes Jesus setan-setan e janah ipepalemNa kerina kalak si penakiten .
40008017	Ibahan Jesus bage , gelah seh si enggo isuratken Nabi Jesaya , " Ia kap mulahi kita i bas kiniseranta nari janah Ia kap pepalem penakitta . "
40008018	Asum idah Jesus kalak si nterem ngkeleweti Ia , isuruhNa ajar-ajarNa gelah berkat ngepari dano .
40008019	Paksa si e , reh sekalak guru agama ndahi Jesus janah nina , " O Guru , ikut ateku ras Kam aminna ku ja gia Kam lawes . "
40008020	Ngaloi Jesus , " Serigala lit liang inganna , perik-perik pe lit asarna , tapi Aku , Anak Manusia si isuruh Dibata la lit inganKu pekesahken . "
40008021	Sekalak ajar-ajar si deban ngerana man Jesus nina , " O Bapa , mulih lebe aku gelah kukuburken bapangku . "
40008022	Tapi ngaloi Jesus , " Ikutkenlah Aku . Pelepaslah kalak mate ngkuburken kalak matena jine . "
40008023	Jenari idatasi Jesus perahu , ajar-ajarNa pe ikut ras Ia .
40008024	Asum erlayar , rempet rembus angin meter seh maka galumbang pe nderpa perahu e . Tapi tunduh Jesus paksa si e .
40008025	E maka iingeti ajar-ajarNa Ia nina , " O Tuan , sampati min ! Enggo cilaka kita ! "
40008026	Tapi nina Jesus man ajar-ajarNa e , " Engkai maka kam mbiar ? Kurang kal tuhu kinitekenndu ! " Jenari keke Jesus , isergangina angin meter ras galumbang ndai . E maka enggo seh kal tenengna .
40008027	Mamang ate ajar-ajarNa e kerina nina , " Kalak si kuga kin nge enda ndia ? Angin ras galumbang pe ngikutken kataNa . "
40008028	Seh kenca Jesus i daerah Gadara reh dua kalak setanen njumpai Ia . Kalak setanen e reh i kuburen nari . Ise pe la pang mentas arah e sabap mehantu kal ia duana .
40008029	Kenca ndeher ia ras Jesus , minter ia serko nina , " O Anak Dibata , kuga atendu kami ibahanNdu ? IsiksaNdu kin ateNdu kami langa pe seh paksana ? "
40008030	La ndauhsa i bas ingan e nari , lit babi sada rarasen sangana nungke-nungke ndarami nakanna .
40008031	Nina setan-setan e man Jesus , " Adi ipelawesNdu kami , suruhlah kami neluki babi-babi ah . "
40008032	Nina Jesus , " Laweslah ! " Itadingken setan si dua kalak e jenari iselukina babi-babi e . E maka kiamen babi e , ndabuh ku dano jenari mate gedap kerina .
40008033	Kalak si mpermakani babi e kiam ku bas kuta . Iturikenna man kalak si nterem kerna babi dingen kerna si dua kalak ndai .
40008034	E maka reh kerina anak kuta e ndahi Jesus . Kenca jumpa , ipindokenna gelah lawes Jesus i daerahna e nari .
40009001	Kenca Jesus ku das perahu , ngepar Ia , jenari seh Ia ku kutaNa .
40009002	E maka itaruhken kalak ku Ia sekalak si pangpangen tare ingan medem . Perbahan idah Jesus maka tek kal kalak e man baNa , e maka Nina man si pang-pangen e , " Tetapkenlah ukurndu , o anakKu ! Dosandu enggo ialemi . "
40009003	Perbahan si e piga-piga kalak guru agama jungut-jungut i bas ukurna nina , " IlawanNa kap Dibata arah cakapNa e . "
40009004	Ieteh Jesus kai si lit i bas ukur kalak enda , e maka nina , " Engkai maka jahat i bas ukurndu ?
40009005	Apai kin sukahen ngatakenca , ' Dosandu enggo ialemi , ' asangken ngatakenca , ' Kekekenlah , jenari erdalanken ! '
40009006	Tapi Kucidahken man bandu maka Aku , Anak Manusia si isuruh Dibata erkuasa ngalemi dosa i doni enda . " Jenari nina Jesus man si pang-pangen e , " Kekekenlah angkat ingan medemndu , jenari mulihlah ! "
40009007	Keke ia jenari mulih ia ku rumah .
40009008	Mbiar kalak si nterem ngidah kejadin e . Ipujina Dibata si enggo mereken kuasa si bage belinna man manusia .
40009009	Lawes Jesus i bas ingan ndai nari janah asum Ia erdalan idahNa sekalak pengalo cuke kundul i bas kantorna . Gelarna Matius . Nina Jesus man bana , " Ikutken Aku . " Tedis Matius jenari ikutkenna Jesus .
40009010	Asum Jesus ras ajar-ajarNa man i rumah Matius , nterem pengalo cuke ras kalak perdosa ikut man ras Jesus ras ajar-ajarNa .
40009011	Piga-piga kalak Parisi ngidah si enda . E maka nina man ajar-ajar Jesus , " Engkai maka Gurundu e man ras pengalo cuke bage pe ras kalak perdosa ? "
40009012	Ibegi Jesus penungkunen kalak Parisi enda , e maka erjabap Ia , " Kalak si sehat labo ia perlu dokter , tapi kalak si sakit nge .
40009013	Laweslah , jenari pelajari kata si tersurat i bas Pustaka Si Badia enda , ' Keleng atendu nge si kuperluken , labo asuh-asuhen si ipersembahkenndu . ' Aku reh labo guna ndilo kalak si bujur akapna bana , tapi guna ndilo kalak perdosa . "
40009014	Kenca bage reh ajar-ajar Johanes ndahi Jesus . Nungkun ia man Jesus nina , " Kami ras kalak Parisi megati erpuasa ; engkai maka ajar-ajarNdu la erpuasa ? "
40009015	Ngaloi Jesus , " Atendu kin maka temue i bas kerja erdemu bayu erceda ate adi si empo e ras ia denga ? Tentu lang ! Lit nge paksana ia sirang ras si empo e . Kenca si e me ia erpuasa .
40009016	Labo uis mbaru ibahan kalak guna ngerangkapi uis si enggo buruk . Sabap adi bage , reh belangna me rigatna ibahan pengerangkapina e .
40009017	Bage pe labo itamaken kalak lau anggur mbaru ku bas guci kuling-kuling si enggo male . Sabap adi bage , pecah me guci e , janah anggur pe mambur dingen guci e pe lanai terpake . Tapi lau anggur mbaru itamaken kalak ku bas guci kuling-kuling si mbaru . Alu bage anggur ras guci tetap mehuli duana . "
40009018	Asum Jesus ngerana denga ras ajar-ajar Johanes Peridiken , reh sekalak pengulu rumah pertoton kalak Jahudi . Erjimpuh ia i lebe-lebe Jesus , jenari nina , " Anakku e denga kal mate . Reh min Kam namaken tanNdu ku babona gelah ia nggeluh mulihi . "
40009019	E maka keke Jesus , ikutkenNa pengulu e janah ajar-ajarNa pe ikut ras Ia .
40009020	Asum Jesus erdalan , reh sekalak ndeheri Ia i pudi nari . Diberu e enggo sepuluh dua tahun dekahna bluding rusur . Idadapna uis Jesus ,
40009021	sabap nina i bas ukurna , " Kudadap saja lah gia uis Jesus e , tentu malem penakitku . "
40009022	Itulihken Jesus diberu e , jenari nina , " Malem atendu , o anakKu ! Malem penakitndu erkiteken tek kam man bangKu . " I bas paksa si e malem penakit diberu ndai .
40009023	Jenari iterusken Jesus erdalan ku rumah pengulu ndai . Kenca seh i rumah , idahNa piga-piga kalak penarune janah kerina kalak nderkuhen .
40009024	E maka nina Jesus , " Ndarat kam kerina ! Anak enda labo mate , tunduh saja nge ia ! " Tapi itawai kalak ndai Jesus .
40009025	Kenca ndarat kalak e kerina , minter bengket Jesus ku kamar anak ndai . Ijemak Jesus tan anak e jenari minter nggeluh mulihi .
40009026	Berita kerna si enda mbar ku belang-belang daerah e .
40009027	Lawes Jesus i bas rumah pengulu e nari . Asum ia erdalan lit dua kalak pentang ngikut-ngikut Ia . Alu sora megang nina man Jesus , " Mekuah min atendu kami , o Anak Daud ! "
40009028	Kenca bengket Jesus ku bas sada rumah , reh duana kalak pentang e . Isungkun Jesus nina , " Tek kin kam ngasup Aku erbahan kam erpengidah ? " Erjabap si pentang e , " Tek kami Tuan ! "
40009029	E maka idadap Jesus mata kalak pentang e jenari nina , " Jadilah bagi kinitekenndu e . "
40009030	Minter terang pengidahna duana . Jenari telkas pengerana Jesus man bana , niNa , " Ula kataken man ise pe kerna si enda ! "
40009031	Tapi lawes kalak e duana , jenari iturikenna kerna Jesus ku belang-belang daerah e .
40009032	Asum ndarat si dua kalak e i rumah nari , reh ka piga-piga kalak ndahi Jesus . Ibabana sekalak si lanai beluh ngerana erkiteken iseluki setan .
40009033	Kenca ipelawes Jesus setan e , minter ia beluh ngerana . Mamang ate kalak si nterem nina , " Langa pernah jadi bagenda i Israel ! "
40009034	Tapi nina kalak Parisi , " Pengulu setan kap mereken kuasa man baNa maka ngasup Ia mpelawes setan . "
40009035	Jenari isiari Jesus kuta-kuta si meriah ras kuta-kuta si kitik . Ngajar Ia i rumah-rumah pertoton kalak Jahudi . IberitakenNa Berita Si Meriah kerna Kinirajan Surga . IpepalemNa erbage-bage penakit kalak si nterem .
40009036	Mekuah ate Jesus ngenehen kalak si nterem e , sabap enggo kote dingen lanai lit si ngepkepsa , bagi biri-biri si la ipermakani .
40009037	E maka nina Jesus man ajar-ajarNa , " Mbelang man peranin , tapi kurang si ranisa .
40009038	E maka pindolah man si Mada juma e , gelah isuruhNa si erdahin guna peranin e . "
40010001	Idilo Jesus ajar-ajarNa si sepuluh dua kalak , jenari iberekenNa man ajar-ajarNa e kuasa pelawesken setan ras pepalem erbage-bage penakit .
40010002	Gelar rasul si sepuluh dua kalak e : Simon ( igelari Petrus ) ras Andereas , duana ia sembuyak ; Jakup ras Johanes , duana ia anak Sebedeus ;
40010003	Pilipus ras Bartolomeus ; Tomas ras Matius pengalo cuke ; Tadius ras Jakup anak Alpeus ;
40010004	Simon Pejuang ras Judas Iskariot si ndayaken Jesus .
40010005	Jesus nuruh rasul si sepuluh dua kalak e . Ope berkat nina Jesus man kalak enda , " Ola kam bengket ku daerah si labo kalak Jahudi ntah ku kuta-kuta kalak Samaria .
40010006	Tapi dahilah kalak Israel biri-biri si enggo papak e .
40010007	Berkatlah jenari nindu erberita , ' Kinirajan Surga enggo reh deherna . '
40010008	Pepalemlah kalak si penakiten , pegeluh kalak si enggo mate ; pepalemlah kalak si gadamen , janah pelaweslah setan-setan . Kerina e ialokenndu la ertukur . E maka berekenlah man kalak si deban alu la ngaloken upah .
40010009	Ola baba emas , pirak ntah tembaga .
40010010	I bas perdalanenndu ola baba bekal , baju ose , sepatu ntah ciken , sabap kalak si erdahin patut ngaloken kai si iperlukenna .
40010011	Adi bengket kam ku kuta si meriah ntah kitik , pepayolah lebe i bas kuta e ise si patut inganndu kesilang . Jenari kesilanglah kam ras ia ngayak kam lawes nadingken kuta e .
40010012	Adi bengket kam ku sada rumah nindulah , ' Mejuah-juah ! '
40010013	Adi meriah ukur si empu rumah e ngalo-ngalo kam , tading i bas ia pasu-pasundu , tapi adi la kam ialo-alona , mulih man bandu pasu-pasundu e .
40010014	Adi i bas sada rumah ntah sada kuta la kam ialo-alo kalak ntah la kam ibegikenna , tadingkenlah rumah ntah kutana e , kisamken abu si lit i bas nahendu .
40010015	Inget ! I bas wari pendungi pagi , beraten ukumenna asangken ukumen anak kota Sodom ras Gomora . "
40010016	" Begikenlah ! Kam Kusuruh bagi biri-biri ku tengah-tengah serigala . E maka kam arus cerdik bagi nipe janah lemah-lembut bagi nderapati .
40010017	Metengetlah , sabap nandangi lit me kalak si nangkap kam ; ibabana kam ku pengadilen agama janah iligasna kam i bas rumah-rumah pertoton .
40010018	Iaduken kalak me kam man si erkuasa ras man raja-raja erkite-kiteken Aku . Alu bage banci iturikenndu Berita Si Meriah man si erkuasa ras raja-raja e bage pe man si labo kalak Jahudi .
40010019	Sanga kam ibaba ku pengadilen e , ola aru atendu kerna kai ras uga arus ikatakenndu , sabap i bas paksa si e Dibata petangkassa bandu kai si man turinkenndu .
40010020	Kata-kata si ibelaskenndu e labo kata-katandu , tapi Kesah Bapandu nge si ngerana i bas kam .
40010021	Kalak si sembuyak ngendesken sembuyakna pagi gelah ibunuh , bapa pe bage nandangi anakna . Anak ngelawan orang tuana pagi janah ngendeskenca gelah ibunuh .
40010022	Segat pagi ate kalak kerina man bandu erkite-kiteken Aku . Tapi kalak si megenggeng seh ku kedungenna terkelin kap .
40010023	Adi i bas sada kuta isiksa kalak kam , lompatlah ku kuta si deban . Inget ! Ope denga serser isiarindu kuta-kuta Israel , enggo reh Aku , Anak Manusia si isuruh Dibata .
40010024	Labo lit murid ganjangen asangken guruna ; labo lit suruh-suruhen belinen asangken tuanna .
40010025	Cukup min iakap murid adi enggo bali ia ras guruna , janah suruh-suruhen enggo bali ras tuanna . Adi tuan rumah igelari Balsebul , apai dengan ka isi jabuna ? "
40010026	" Dage ola kam mbiar man manusia . Kerina si terligen teridah nge pagi , janah kerina buni-buni tereteh nge pagi .
40010027	Si Kukataken man bandu i bas gelap , turikenlah e i bas terang , janah si ibegindu alu kusik-kusik momokenlah man kalak si nterem .
40010028	Ola kam mbiar man kalak si ngasup munuh kula tapi la ngasup munuh tendi ; tapi mbiarlah man Dibata si erkuasa namaken kula ras tendi ku naraka .
40010029	Dua perik cip-cip banci itukurndu alu piga-piga rupia saja ; tapi labo sada pe perik e ndabuh ku taneh adi la bage peraten Bapandu .
40010030	Janah buk takalndu pe enggo ibeligaiNa .
40010031	E maka ola kam mbiar , sabap ergan kap kam asangken melala perik cip-cip ! "
40010032	" Ise ngaku i lebe-lebe manusia maka ia ajar-ajarKu , ia pe pagi Kuakui i lebe-lebe BapangKu si i Surga .
40010033	Tapi ise si merso i lebe-lebe manusia maka ia ajar-ajarKu , ia pe pagi Kupersoken i lebe-lebe BapangKu si i Surga . "
40010034	" Ola akapndu Aku reh ku doni enda maba dame . Aku reh labo maba dame , tapi erbahan perang .
40010035	Aku reh erbahanca rubati anak si dilaki ras bapana , anak si diberu ras nandena , permain ras si metuana ,
40010036	janah kerina si lit i bas jabuna imbangna kerina .
40010037	Ise kelengen atena bapana ntah nandena asangken Aku , la metunggung ia ras Aku ; ise kelengen atena anakna si dilaki ntah si diberu asangken Aku , la metunggung ia ras Aku .
40010038	Ise la mersan kayu persilangna ngikutken Aku , la metunggung jadi ajar-ajarKu .
40010039	Kalak si mpertahanken kesahna ia kebenen kesah , tapi kalak si kebenen kesah erkiteken Aku , ia ndatken kelegeluhenna . "
40010040	" Ise ngalo-ngalo kam , ia kap ngalo-ngalo Aku ; janah ise ngalo-ngalo Aku , ialo-alona kap Ia si nuruh Aku .
40010041	Ise ngalo-ngalo nabi erkiteken ia sekalak nabi , ialokenna me upahna bagi ialoken sekalak nabi . Ise ngalo-ngalo kalak bujur erkiteken ia sekalak si bujur , ialokenna me upahna bagi ialoken kalak bujur .
40010042	Inget ! Ise mereken sada cangkir lau mbergeh lah gia man sekalak ajar-ajarKu si kitikna kal erkiteken ia ajar-ajarKu , tuhu ialokenna nge pagi upahna . "
40011001	Kenca Jesus ngerana man ajar-ajarNa si sepuluh dua kalak , lawes Ia ku kuta-kuta si ndeher ngajar meritaken Berita Si Meriah .
40011002	Johanes Peridiken si lit i bas penjara megi berita kerna pendahin Kristus . E maka isuruhna piga-piga kalak ajar-ajarna ndahi Jesus .
40011003	Nungkun ajar-ajarna e man Jesus nina , " Kam kin si ikataken Johanes si enggo ndeher e ntah itimai kami dengan kalak si deban ? "
40011004	Erjabap Jesus man bana , " Dahilah Johanes Peridiken , turiken man bana kerina si ibegindu ras iidahndu genduari enda ;
40011005	kalak pentang erpengidah , si pang-pangen erdalan , si gadamen malem , si pasek erpemegi , si mate nggeluh mulihi janah Berita Si Meriah iberitaken man kalak musil .
40011006	Ketuahen kalak adi la tondel ukurna erkiniteken man bangKu ! "
40011007	Kenca lawes ajar-ajar Johanes Peridiken , ibenaken Jesus ngerana man kalak si nterem kerna Johanes nina , " Asum idahindu ndube Johanes Peridiken ku taneh si melungun , kai kin si man nehenenndu ? Atendu kin ngenehen beski si mole-ole iembus angin ? Tentu lang !
40011008	Kai dage nehenenndu ku je ? Sekalak si mejile uisna ? Tentu lang , sabap kalak si mejile uisna inganna i bas istana raja nge .
40011009	Kataken man bangKu , kai nehenenndu ku je ? Sekalak nabi ? Payo , Kukataken pe man bandu maka si enggo idahndu e lebihen asangken sekalak nabi .
40011010	Sabap kerna Johanes Peridiken enggo isuratken i bas Pustaka Si Badia , ' Kusuruh persuruhenKu leben asangken Kam , ' nina Dibata , ' Ia kap nikapken dalan man bandu . '
40011011	Ingetlah ! Johanes Peridiken kap si mbelinna i bas kerina manusia si enggo pernah nggeluh . Tapi si kitikna i bas Kinirajan Surga belinen asangken Johanes Peridiken .
40011012	Mulai kin Johanes Peridiken ngajar seh genduari , Kinirajan Surga tetap ilawan kalak janah ikuasaina atena .
40011013	Sabap kerina pengajaren nabi-nabi ras Undang-undang si ibereken Musa ernubuat kerna Johanes .
40011014	Janah adi tek kam kai si ikataken nabi e , Johanes kap Elia si aturna reh .
40011015	Begikenlah , adi lit kin cupingndu !
40011016	Bagi kai nge ndia banci Kuandingken kalak si genduari enda ? Kalak si genduari enda bali kap ras anak-anak erguro-guro i tengah kesain . Nina sada terpuk man terpuk si deban ,
40011017	' Enggo ipalu kami gendang guro-guro tapi la kam nggit landek . Enggo iendeken kami lagu tangis-tangis tapi la kam nggit tangis ! '
40011018	Sabap Johanes la ikut i bas kerja man-man ras minem-minem e maka ikataken kalak , ' Enggo setanen ia ! '
40011019	Genduari reh Aku , Anak Manusia si isuruh Dibata , ku kerja man-man ras minem-minem , e maka ikataken kalak , ' Nehenlah ! Ia kalak rangap dingen peminem ! TemanNa pengalo cuke ras kalak perdosa . ' Amin bage gia Dibata pentar kap janah kepentarenNa enggo ibenarken arah kerina pendahinNa . "
40011020	Kenca bage isumpahi Jesus kuta-kuta si i je enggo melala ibahanNa tanda-tanda sengget , sabap kalak kuta e la nggit jera i bas dosana nari .
40011021	Nina Jesus , " Cilaka me kam o Korasin ! Cilaka me kam o Betsaida ! Bicara i Tirus ras i Sidon min ndai ibahan tanda-tanda sengget si enggo ibahan i tengah-tengahndu , enggo min ndai jera kalak si i je .
40011022	Ingetlah ! I bas wari pendungi pagi beraten ukumenndu asangken ukumen kalak Tirus ras kalak Sidon .
40011023	Kam pe , o Kapernaum ! Sura-surandu meganjang seh ku langit . Idabuhken nge kam pagi ku naraka ! Bicara i Sodom min ndai ibahan tanda-tanda sengget si enggo ibahan i tengah-tengahndu , lit denga min ndai Kota Sodom e seh asa genduari .
40011024	Ingetlah ! I bas wari pendungi pagi beraten ukumenndu asangken ukumen Sodom . "
40011025	Paksa e nina Jesus , " O Bapa , Tuhan si erkuasa i Surga ras i doni ! Bujur Kukataken man baNdu sabap enggo ipetangkasNdu man kalak si la erpemeteh kai si ibunikenNdu man kalak pentar ras erpemeteh .
40011026	O Bapa , enda kap si ngena ateNdu . "
40011027	" Enggo ibereken BapangKu kerinana man bangKu . Ise pe la nandai Anak seakatan Bapa , janah ise pe la nandai Bapa seakatan Anak ras kalak si man bana enggo ipetangkasken Anak e . "
40011028	" Marilah kam si latih janah beraten , maka Kubereken pengadi-ngadinndu .
40011029	Tamakenlah pasangenKu ku kudukndu janah erlajarlah i bas Aku nari . Sabap Aku melias janah meteruk ukurKu ; alu bage idatndu me kemalemen ate .
40011030	Sabap pasangen si Kubereken man bandu ntabeh mabasa , dingen baban si Kutamaken ku babondu menahang kap . "
40012001	La ndekahsa kenca si e , tupung wari Sabat kalak Jahudi , mentas Jesus arah perjuman gandum . Iputikken ajar-ajarNa gandum e , jenari igugutna sabap melihe ia .
40012002	Ngidah si e nina kalak Parisi man Jesus , " Nehenlah , ajar-ajarNdu erbahan kai si la banci ibahan i bas wari Sabat rikutken Undang-undang Agama . "
40012003	Ngaloi Jesus , " Langa kin pernah iogendu i bas Pustaka Si Badia kai ibahan Daud asum melihe ia ras teman-temanna ?
40012004	Bengket ia ku rumah Dibata , ibuatna roti si enggo ipersembahken man Dibata , jenari ipanna ras teman-temanna . Rikutken Undang-undang Agama , imam-imam ngenca banci man roti e .
40012005	Langa kin iogendu i bas Undang-undang si isuratken Musa maka i bas tep-tep wari Sabat si tuhuna imam-imam ngelanggar Undang-undang wari Sabat i bas Rumah Pertoton , tapi la ia ersalah ?
40012006	Tapi ingetlah , maka i jenda lit si lebihen asa Rumah Pertoton .
40012007	Lit kap tersurat i bas Pustaka Si Badia , ' Ate keleng nge si Kuperluken , labo asuh-asuhen si ipersembahkenndu . ' Adi tuhu-tuhu kin iertindu kata enda , labo iukumndu kalak si la ersalah .
40012008	Sabap Anak Manusia si isuruh Dibata , Ia kap Tuhan si engkuasai wari Sabat e . "
40012009	Kenca bage , lawes Jesus ku rumah pertoton kalak Jahudi .
40012010	I rumah pertoton e lit sekalak sembelah tanna enggo kesip perban mate serapen . Piga-piga kalak si i je ersura-sura ndarami kesalahen Jesus . E maka isungkunna Jesus nina , " Rikutken Undang-undangta , banci kin ipepalem kalak sakit i bas wari Sabat ? "
40012011	Ngaloi Jesus nina , " Adi lit sekalak i bas kam ndabuh biri-birina ku bas lubang si mbages i bas wari Sabat , tentu itangkapna dingen ipedaratna biri-birina e .
40012012	Manusia ergan nge asa biri-biri ! E maka rikutken Undang-undangta mehuli nge nampati kalak i bas wari Sabat . "
40012013	Jenari nina Jesus man si mate serapen tanna e , " Pepinter tanndu . " Ipepinterna tanna , jenari minter malem bagi tanna si sembelah nari .
40012014	Ndarat kalak Parisi e , arih-arih ia guna munuh Jesus .
40012015	Kenca ieteh Jesus sura-sura kalak Parisi e , lawes Ia i bas rumah pertoton kalak Jahudi e nari . Nterem kalak ngikutken Ia . IpepalemNa kerina kalak si penakiten ,
40012016	jenari ipersingetiNa gelah man ise pe ola ituriken kerna Ia .
40012017	Si enda jadi gelah seh kai si enggo ikataken Dibata arah Nabi Jesaya nina ,
40012018	" Enda me persuruhenKu si enggo Kupilih , Ia me si Kukelengi dingen si ngena ateKu . Kubereken me KesahKu man baNa , janah Ia me si meritaken kebujurenKu man kerina bangsa .
40012019	Tapi labo Ia pagi rubat ntah serko bage pe labo Ia ngerana alu sora megang i pasar si meriah .
40012020	Buluh si enggo mbeltuk la ipenggelkenNa , lampu si midep-idep la inimpetiNa , la Ia erngadi-ngadi seh menang ibahanNa keadilen e .
40012021	Janah i bas Ia me kerina bangsa-bangsa erpengarapen . "
40012022	Jenari itaruhken kalak man Jesus sekalak pentang dingen lanai beluh ngerana perbahan iseluki setan . Kenca Jesus mpelawes setan e , beluh ia ngerana dingen erpengidah .
40012023	Mamang ate kalak si nterem nina sapih-sapih ia , " Banci jadi Ia nge Anak Daud si ipadanken e . "
40012024	Asum ibegi kalak Parisi kata enda ngaloi ia nina , " Balsebul pengulu setan nge mereken kuasa man baNa mpelawes setan e . "
40012025	Ieteh Jesus perukuren kalak Parisi enda e maka nina , " Kerajan si erbelah-belah kugapa pe sontar nge . Janah kuta ntah rumah tangga si erbelah-belah kugapa pe sontar nge .
40012026	Bage pe adi Iblis pelawes Iblis , erbelah-belah kap ia . Adi bage ma sontar kerajanna ?
40012027	Dage , adi Balsebul kin mereken kuasa man bangKu , ise dage mereken kuasa man teman-temanndu mpelawes setan-setan e ? Teman-temanndu e lah ertimbang kerna cakapndu e .
40012028	Erkiteken Kupelawes setan-setan alu kuasa Kesah Dibata , e tandana maka Kinirajan Dibata enggo reh man bandu .
40012029	Ise pe labo banci bengket ku rumah si mbisa ngerampasi erta-ertana , pala iketna lebe kalak si mbisa e . Kenca bage maka banci irampasina erta-erta si lit i bas rumah e .
40012030	Ise si Ia mihak Aku ngelawan Aku kap ; ise la ras Aku pepulungken , ia engkerapi kap .
40012031	E maka Kukataken man bandu : Kerina dosa ras cakap si encekuraki Dibata banci ialemi ; tapi kalak si encekuraki Kesah Si Badia la ialemi Dibata ndigan pe .
40012032	Kalak si encekuraki Anak Manusia si isuruh Dibata banci ialemi Dibata ; tapi kalak si encekuraki Kesah Si Badia asa ndigan pe la ialemi Dibata , subuk i bas kegeluhen si gundari , bage pe ibas kegeluhen si pagin . "
40012033	" Guna ndatken buah si mehuli arus lit batang si mehuli ; adi batang la mehuli tentu buahna pe la mehuli . Sabap arah buahna itandai kap batangna .
40012034	O , kesusuren nipe si jahat ! Kuga nindu ngataken si mehuli adi ukurndu pe jahat nge ? Sabap kai si ibelasken , e me si erburak i bas pusuh nari .
40012035	Kalak bujur tentu teridah i bas ia nari si mehuli , ndarat i bas pusuh peratenna si mehuli nari ; janah kalak jahat ndarat me si jahat i bas pusuh peratenna si jahat nari . "
40012036	" Tapi ingetlah ! I bas wari pendungi pagi kerina si la mehuli si enggo ibelaskenndu arus ipertanggung-jawabken .
40012037	Sabap arah kai si enggo ibelaskenndu me kam iadili . "
40012038	Jenari ngerana piga-piga guru agama ras kalak Parisi man Jesus nina , " O Guru , merincuh kal kami ngidah tanda sengget i bas Kam nari . "
40012039	Ngaloi Jesus , " Andiko , jahatna jelma si genduari enda ! Kam kalak jahat mindo maka Kubahan tanda sengget ? Labo Kubahan ! La ibereken sada tanda sengget pe man bandu seakatan tanda sengget Nabi Juna ngenca .
40012040	Sabap bagi Nabi Juna telu wari telu berngi dekahna i bas beltek nurung galang , bage ka me pagi Anak Manusia si isuruh Dibata e telu wari telu berngi dekahna i bas beltek taneh enda .
40012041	I bas wari pendungi pagi i lebe-lebe Pengadilen Dibata tedis kalak Niniwe ngaduken kam , sabap ia jera i bas dosana nari kenca ibegina Nabi Juna ngajar ; janah si tuhuna i jenda lit beliden asa Nabi Juna !
40012042	I bas wari pendungi pagi i lebe-lebe Pengadilen Dibata tedis me Kemberahen i Selatan nari ngaduken kam , sabap ia reh i bas ingan si ndauh nari guna megiken pengajaren Salomo ; janah si tuhuna i jenda lit beliden asa Salomo . "
40012043	" Adi enggo ndarat setan i bas sekalak jelma nari , lawes setan e , isiarina gurun pasir ndarami ingan ngadi . Adi la idatna ingan e ,
40012044	nina i bas ukurna , ' Mulihlah aku ku rumahku si enggo kutadingken e . ' E maka mulihken ia , idapetina rumah e enggo bersih isapui dingen enggo sikap .
40012045	Jenari lawes ia , idilona pitu setan si jahaten asa ia . Kerina ia bengket ku bas janah i je me ia ringan seh maka reh kelekna kalak si ibengketina e . Bage me pagi jadina kalak jahat si genduari enda . "
40012046	Asum Jesus ngerana denga , reh nandeNa ras senina-seninaNa . Tedis ia i darat , sabap atena njumpai Jesus .
40012047	E maka nina sekalak si i je man Jesus , " I darat nandeNdu , senina-seninaNdu , jumpa atena ras Kam . "
40012048	Tapi ngaloi Jesus , " Ise kin nandengKu ? Ise kin seninangKu ? "
40012049	Jenari ituduh Jesus ajar-ajarNa janah nina , " Enda kap nandengKu ras senina-seninangKu !
40012050	Ise ndalanken kai si ngena ate Dibata , BapangKu , ia kap seninangKu , turangKu , ras nandengKu . "
40013001	I bas wari si e berkat Jesus i rumah e nari ku tepi dano . I tepi dano kundul Ia guna ngajar .
40013002	Perbahan nterem kal kalak pulung ngkeleweti Ia , e maka idatasiNa sada perahu . Kundul Ia i datas perahu e , janah kalak si nterem tedis i daraten , i tepi dano .
40013003	Jenari ituriken Jesus man kalak e erbage-bage pengajaren alu perumpaman . Nina Jesus , " Lit me sekalak perjuma lawes ku jumana ngambur benih .
40013004	Asum ia ngambur benih e , lit ndabuh ku dalan , jenari reh perik-perik manganisa .
40013005	Lit ka ndabuh ku taneh si erbatu-batu , si la mbages tanehna , e maka minter turah benih e .
40013006	Tapi kenca reh las matawari , minter melus dingen kerah sabap la mbages uratna .
40013007	Lit ka pe ndabuh ku tengah peren duri , turah benih e , tapi talu ibahan peren duri .
40013008	Tapi lit pe ndabuh ku taneh si mehumur , mehuli perturahna seh erbuah ; lit si seratus buahna , lit si enem puluh janah lit si telu puluh .
40013009	Begikenlah adi lit kin cupingndu ! "
40013010	Jenari reh ajar-ajar nungkun man Jesus nina , " Engkai maka alu perumpaman Kam ngerana man kalak si nterem e ? "
40013011	Erjabap Jesus , " Man bandu enggo ibereken Dibata kengasupen guna meteh rahasia Kinirajan Surga , tapi man kalak enda lang .
40013012	Sabap man kalak si lit i bas ia itambahi gelah reh buena i bas ia ; tapi man kalak si la lit , si lit i bas ia e pe ibuat i bas ia nari .
40013013	Aku ngerana man kalak e alu perumpaman sabap : aminna gia inehenna tapi la idahna , janah aminna gia idengkehna tapi la ibegi dingen la iangkana .
40013014	Alu bage enggo seh Kata Dibata si isuratken Nabi Jesaya , nina : ' Idengkehkenndu tapi la iangkandu ; ipernehenndu tapi la idahndu .
40013015	Sabap enggo batu-batun ukur kalak enda ; enggo pasek cupingna , ipit-pitkenna matana . Sabap adi la bage tentu erpengidah nge mata ras erpemegi nge cuping kalak enda , janah ukur kalak enda tentu erpengangka , e maka reh kalak enda ndahi Aku , nina Dibata , janah Kupepalem me kalak enda . '
40013016	Tapi melem tuhu-tuhu atendu , sabap matandu erpengidah dingen cupingndu erpemegi .
40013017	Ingetlah ! Nterem nabi bage pe nterem kalak si erkemalangen man Dibata , merincuh ngidah kai si iidahndu genduari e , tapi la banci , janah merincuh ia megi kai si ibegindu , tapi la dorek . "
40013018	" Begikenlah dage , kai ertina perumpaman enda .
40013019	Kalak si megi Berita kerna Kinirajan e , tapi la iangkana bali kap ia ras benih si ndabuh ku tepi dalan . Si jahat reh nangko berita si enggo iamburken ku bas pusuhna e .
40013020	Benih si ndabuh ku taneh si erbatu-batu bali ras kalak si minter ngaloken Berita e alu meriah ukur asum ibegina .
40013021	Tapi la mbages janah kentisik ngenca i bas ia . Adi ia ngenanami kesusahen ras iayak-ayak erkiteken Berita e , minter tondel ukurna .
40013022	Benih si ndabuh ku tengah-tengah peren duri bali ras kalak si ngaloken Berita e ; tapi aru atena kerna geluhna ras merincuh kal ia bayak e maka kicat Berita e , janah e me erbahanca la erbuah .
40013023	Tapi benih si ndabuh ku taneh si mehumur bali ras kalak si megi Berita dingen iangkana , jenari erbuah pe ; lit si erbuah seratus , lit si enem puluh , lit si telu puluh . "
40013024	Jenari ituriken Jesus ka perumpaman man kalak e nina , " Adi Kinirajan Surga e banci iandingken ras kalak si nuan benih si mehuli i jumana .
40013025	Tapi i bas sada berngi , asum kerina kalak enggo tunduh , iamburken musuhna ku juma e buah sesa .
40013026	Kenca turah page e dingen kenca rumpah teridah me sesa ndai .
40013027	E maka isungkun si erdahin i bas juma e perjuma ndai nina , ' O tuan , ma benih si mehuli nge mbaru enda isuanndu i jumandu e ? I ja nari nge rehna sesa e ? '
40013028	Erjabap tuan e , ' Musuh nge si ngamburken benih sesa ku je . ' Jenari nina si erdahin e , ' Iruahi kami dage sesa e ? '
40013029	Erjabap tuan e , ' Ola , sabap adi iruahindu sesa e , banci jadi page e pe ikut meruah .
40013030	Pelepas saja sesa e turah ras page seh rani . I bas paksa peranin e pagi kusuruh kalak si rani pepulung sesa lebe , jenari iberkisi gelah iambekken ku bas api . Kenca si e kusuruh ipepulungna page ku bas lumbungku . ' "
40013031	Ituriken Jesus ka perumpaman si deban nina , " Kinirajan Surga banci iandingken ras sengkebuah benih sawi si isuanken kalak i bas jumana .
40013032	Tuhu benih sawi benih si kitik i bas kerina benih sinuan-sinuan . Tapi kenca turah , batangna si galangna i bas batang gule-gulen si debanna . Bagi batang kayu kap sawi e seh maka perik-perik pe banci rasar i bas dahan-dahanna . "
40013033	Ituriken Jesus ka perumpaman si deban nina , " Kinirajan Surga e banci iandingken alu ragi . Ibuat sekalak diberu me ragi e , jenari iadukna ras telu tumba tepung seh niar jadi kembang . "
40013034	Kerina enda ipeseh Jesus man kalak si nterem alu perumpaman . Adi la arah perumpaman labo kai pe ikataken Jesus man kalak si nterem e .
40013035	Alu bage seh me kai si ikataken Dibata arah nabi nina , " Alu perumpaman-perumpaman me Aku ngerana ras kalak e ; Kuturiken me kai si terbuni mula tembe doni nari . "
40013036	Jenari mulih Jesus , itadingkenNa kalak si nterem e . Idahi ajar-ajarNa Ia , jenari nina man Jesus , " Turiken min man kami erti perumpaman sesa si turah i juma e . "
40013037	Ngaloi Jesus , " Si ngambur benih si mehuli e , e me Anak Manusia si isuruh Dibata ;
40013038	juma e , e me doni enda ; benih si mehuli e , e me kalak si enggo ngendesken dirina man Dibata . Sesa e , e me kalak si ikuasai si Iblis ;
40013039	musuh si ngambur benih sesa e , e me Iblis . Paksa peranin , e me kedungen doni enda , janah si rani e me malekat-malekat .
40013040	Bagi sesa ipepulung kalak si rani jenari itutungna , bage ka me pagi i bas pendungi doni enda .
40013041	Isuruh Anak Manusia e me malekat-malekatNa gelah ipepulungna kerina si mabai manusia erdosa i bas kinirajanNa , bage pe kerina manusia si erbahan jahat ,
40013042	jenari iambekkenNa me kerina ku api . I bas api e , tangis me kerina dingen seh kal suina atena .
40013043	Tapi kalak si ngelakoken si ngena ate Dibata ersinalsal bagi matawari i bas Kinirajan Bapana . Begikenlah , adi lit kin cupingndu ! "
40013044	" Kinirajan Surga e banci iandingken ras erta-erta si terbuni i tengah juma . Idat kalak erta e , jenari itamburina mulihi . Meriah kal ukurna , e maka lawes ia , idayakenna kerina erta-ertana , jenari itukurna juma e . "
40013045	" Adi Kinirajan Surga e banci iandingken ras sekalak perbinaga si ndarami mutiara si mejilena .
40013046	Kenca jumpa ia mutiara si mejile e , lawes ia , idayakenna kerina si lit i bas ia , jenari itukurna mutiara ndai . "
40013047	" Kinirajan Surga e banci iandingken ras jala si iamburken ku lawit . Erbage-bage nurung ku bas jala e .
40013048	Kenca dem jala e , irintak penjala me ku duru , jenari kundul ia milihi nurung e . Si mehuli itamakenna ku bas tong , janah si la mehuli iambekkenna .
40013049	Bage pe i bas wari pendungi pagi : reh me malekat-malekat nerapken kalak jahat i bas kalak si ngelakoken si ngena ate Dibata .
40013050	Kalak jahat e iambekkenna ku api . I bas api e tangis me ia kerina dingen mesui kal atena i je . "
40013051	Jenari isungkun Jesus ajar-ajarNa e nina , " Iangkandu nge perumpaman enda kerina ? " Erjabap kalak e , " Iangka kami . "
40013052	E maka nina Jesus , " Bageme tep-tep guru Undang-undang si enggo jadi murid i bas Kinirajan Surga bali kap ia ras sekalak tuan rumah ; ipedaratina erta-ertana si meherga si mbaru ras erta-ertana si enggo ndekah . "
40013053	Kenca dung ituriken Jesus perumpaman e , lawes Ia i bas ingan e nari ku kutaNa .
40013054	Kenca Ia seh i kutaNa , ngajar Ia i bas rumah pertoton kalak Jahudi man anak kutaNa e . Mamang ate kalak nina , " I ja nari nge pemetehNa e dingen i ja nari nge KuasaNa erbahan tanda-tanda sengget e ?
40013055	Ma Anak tukang kayu kin Ia ? Ma Maria kin nandeNa , janah Jakup , Joses , Simon ras Judas nge seninaNa ?
40013056	Ma turangNa pe i jenda nge kerina ? "
40013057	E maka la ialoken kalak Nasaret e Jesus . Perbahan si e nina Jesus man kalak e , " Sekalak nabi ipehaga kalak nge i japa pe ; tapi i kutana ras i tengah-tengah keluargana lang . "
40013058	Perbahan la tek anak kuta e man Jesus , e maka la piga ibahan Jesus i je tanda-tanda sengget .
40014001	Paksa si e , berita kerna Jesus seh man Herodes raja i daerah Galilea .
40014002	E maka nina Herodes man pegawaina , " Si tuhuna Ia me Johanes Peridiken si enggo nggeluh mulihi . Perbahan si e nge maka erdahin kuasa-kuasa e i bas Ia . "
40014003	Ope si e , enggo isuruh Herodes perajuritna nangkap Johanes Peridiken dingen namakenca ku bas penjara . Bage ibahan Herodes erkiteken lit sanditna ras Herodias ndehara sembuyakna Pilipus .
40014004	Perbahan pernah ikataken Johanes Peridiken man Herodes , " La patut iempoindu Herodias perbahan ia ndehara sembuyakndu , "
40014005	e maka ersura-sura Herodes munuh Johanes Peridiken . Tapi mbiar Herodes man kalak Jahudi , sabap kalak Jahudi tek maka Johanes Peridiken e me kap sekalak nabi .
40014006	Asum iperingeti wari tubuh Herodes , landek anak Herodias si diberu i lebe-lebe Herodes ras temuena . Meriah kal ukur Herodes ,
40014007	e maka erpadan ia man anak e nina , " Kubereken man bandu aminna kai pe ipindondu ! "
40014008	Kenca iajar-ajari nandena nina , " Genduari , bereken dage man bangku takal Johanes Peridiken tare talam ! "
40014009	Megi pemindonna enda , ceda ate Raja Herodes . Tapi perbahan enggo ia erpadan i lebe-lebe temuena , e maka isehkenna pemindonna e .
40014010	Isuruhna perajuritna ku penjara nampul kerahung Johanes Peridiken .
40014011	E maka ibaba perajurit takal Johanes Peridiken tare talam , iberekenna man anak e , jenari ibereken anak e man nandena .
40014012	Kenca bage reh ajar-ajar Johanes Peridiken ku penjara , ibuatna mait Johanes , jenari ikuburkenna . Kenca ikuburkenna , iberitakenna man Jesus .
40014013	Kenca ibegi Jesus berita kerna Johanes enggo mate , lawes Ia sisada-sisada tare perahu ku sada ingan si melenget . Tapi ieteh jelma si nterem ku ja Ia lawes , e maka berkat ia i bas kutana nari ngikutken Jesus arah daraten .
40014014	Asum nusur Jesus i perahu nari , idahNa kalak si nterem e . Mekuah ateNa , e maka ipepalemNa asakai kalak penakiten si lit i je .
40014015	Kenca ben wari , reh ajar-ajarNa ndahi Ia , jenari nina , " Ingan enda melungun janah wari pe enggo ben . Suruhlah kalak si nterem enda lawes gelah itukurna nakanna i kuta-kuta si ndeher i jenda nari . "
40014016	Ngaloi Jesus , " Labo perlu ia lawes . Kamlah mereken nakanna . "
40014017	Nina ajar-ajarNa , " Lima ngkibul roti ras dua ikan ngenca lit i bas kami . "
40014018	Nina Jesus , " Baba ku jenda roti ras ikan e ! "
40014019	Jenari isuruhNa kalak si nterem e kundul i bas dukut . Kenca ialokenNa roti ras ikan e , ertoto Ia ngataken bujur man Dibata , icepik-cepikna roti e , jenari iberekenNa man ajar-ajarNa gelah ielaken man kalak si nterem e .
40014020	Kerina ia man seh besur . Kenca elah man ipepulung ajar-ajar asakai si iba , buena sepuluh dua sumpit .
40014021	Teremna kalak si man e kira-kira lima ribu kalak dilaki , janah la ikira diberu ras anak-anak .
40014022	Kenca man , isuruh Jesus ajar-ajarNa nangkih perahu gelah leben berkat ngepari dano . Berkat kenca ajar-ajarNa e , isuruhNa ka kalak si nterem mulih .
40014023	Kenca bage lawes Jesus ku sada uruk guna ertoto . Seh berngi Jesus i bas ingan e sisada .
40014024	Paksa si e perahu si idatasi ajar-ajar enggo ndauh ku tengah dano , janah menam-menam gedap sabap rembus angin meter nungsang perahu e .
40014025	Tekuak manuk reh Jesus ndahi ajar-ajarNa ; erdalan Ia i babo lau .
40014026	Asum idah ajar-ajar e Jesus erdalan i babo lau , sengget dingen mbiar kal ia . Serko ajar-ajar e nina , " Begu ! "
40014027	Tapi minter ngerana Jesus man bana nina , " Tetapkenlah ukurndu ! Aku kap enda , ola kam mbiar ! "
40014028	Jenari ngaloi Petrus , " O Tuhan , adi Kam kin e , suruhlah aku erdalan i babo lau ndahi Kam . "
40014029	Nina Jesus , " Marilah ! " E maka nusur Petrus i perahu e nari , erdalan ia i babo lau ndahi Jesus .
40014030	Tapi asum igejapna meter angin , mbiar ia , jenari menam pe ia gedap . Perbahan si e , serko ia nina , " O Tuhan sampati aku ! "
40014031	Minter itangkap Jesus tan Petrus , jenari nina , " O kam si kurang kiniteken , ngkai maka la tetap ukurndu ? "
40014032	Kenca Jesus ras Petrus nangkih perahu , minter ngadi angin si meter e .
40014033	Jenari isembah ajar-ajar si idas perahu e Jesus nina , " Tuhu-tuhu me Kam Anak Dibata ! "
40014034	Seh me kalak e i tepi dano i taneh Genesaret .
40014035	I Genesaret itandai kalak Jesus , e maka iberitakenna man kerina kalak si penakiten si lit i belang-belang daerah e , jenari ibabana kalak si penakiten e man Jesus .
40014036	Ipindokenna man Jesus gelah banci min uisNa lah gia idadap kalak si penakiten e . Kerina kalak si ndadap uis Jesus e malem i bas penakitna nari .
40015001	Jenari reh piga-piga kalak Parisi ras guru-guru agama Jahudi ndahi Jesus . Nina man Jesus ,
40015002	" Engkai maka ajar-ajarNdu la ngikuti adat nini-nininta ? Ope man la iburihina tanna rikutken adat si dekah . "
40015003	Ngaloi Jesus , " Kam pe ngkai maka ilanggarndu pedah Dibata erkiteken , atendu patuh man adat si ndekah saja ?
40015004	Sabap nina Dibata , ' Mehamatlah man bapandu ras nandendu . ' Ise numpahi bapana ntah nandena la banci lang iukum mate kap ia .
40015005	Tapi nindu ngajar : Adi lit kalak si ngataken man orang tuana , ' Kai si banci ialokenndu i bas aku nari enggo kupersembahken man Dibata , '
40015006	e maka kalak si bage lanai iarusken enghamati orang tuana e . Alu bage lanai meherga man bandu Kata Dibata erkiteken adat nini-ninindu .
40015007	O kalak si pekulah-kulah ! Tuhu kal kai si ikataken Nabi Jesaya kerna kam ,
40015008	' Nina Dibata , bangsa enda ipujina Aku i bas biberna ngenca , tapi ukurna ndauh sirang i bas Aku nari .
40015009	La lit ertina isembahna Aku , sabap undang-undang agama si ajarkenna e me peraturen-peraturen manusia ! ' "
40015010	Kenca bage idilo Jesus kalak si nterem e , jenari nina , " Begiken dingen ertikenlah !
40015011	Labo si bengket arah babah erbahanca kalak keliamen , tapi si ndarat arah babahna nari nge erbahanca ia keliamen . "
40015012	Jenari reh ajar-ajarNa ndeheri Ia nina , " IetehNdu ka nge maka kitik ukur kalak Parisi megi KataNdu e ? "
40015013	Erjabap Jesus , " Kerina si turah , si labo BapangKu si i Surga nuansa iruah nge pagi .
40015014	Labo man ukuren kalak Parisi e . Ia peminpin si pentang . Adi kalak pentang negu kalak pentang tentu duana ia ndabuh ku parik . "
40015015	Jenari nina Petrus , " Turiken dage man kami erti perumpaman e . "
40015016	Ngaloi Jesus , " Kam pe dage langa denga bo ngerti ?
40015017	La iangkandu perumpaman e , maka si bengket ku bas babah jelma terus kap ku bas beltek jenari ipedarat ka ?
40015018	Tapi kai si ndarat arah babah , i bas pusuh nari kap rehna ; si e me erbahanca kalak keliamen .
40015019	Sabap i bas pusuh nari nge rehna sura-sura si jahat , si erbahanca ia munuh , erlua-lua , erlagu la mehuli , nangko , jadi saksi si perguak dingen numpahi .
40015020	Enda me erbahanca kalak keliamen . Tapi man ope erburih bagi si ikatakenna labo erbahanca kalak la bersih rikutken aturen agama . "
40015021	Jenari lawes Jesus ku daerah deherken Kuta Tirus ras Sidon .
40015022	I je reh sekalak diberu kalak Kanaan ndahi Jesus nina , " O Tuhan , Anak Daud ! Mekuah min ateNdu aku sabap anakku iseluki setan . Mekelek kal iakapna . "
40015023	Tapi sengkebabah ranan pe Jesus la ngaloi . E maka ideheri ajar-ajarNa ia , jenari nina , " Pelawes min diberu e , sabap gejek ia arah pudinta . "
40015024	E maka ngaloi Jesus man diberu e , " Bangsa Israel desken biri-biri si enggo lalar kap , janah Aku isuruh Dibata man guna ia ngenca . "
40015025	Minter erjimpuh diberu e i lebe-lebe Jesus , jenari nina , " O Tuhan sampati min aku ! "
40015026	Ngaloi Jesus , " La patut ibuat nakan anak-anak jenari ibereken man biang . "
40015027	Nina diberu e , " Tuhu Tuhan , tapi biang pe man rimah-rimah si ndabuh i bas meja tuanna nari . "
40015028	E maka nina Jesus man bana , " Kam sekalak diberu si tuhu-tuhu tek man Dibata . Perbahan si e jadi me man bandu bagi sura-surandu . " Janah paksa si e minter malem anakna ndai .
40015029	Itadingken Jesus ingan e , jenari lawes Ia erdalan arah tepi dano Galilea . InangkihNa sada uruk , i je kundul Ia .
40015030	Nterem jelma rehen ndahi Jesus ; ibabana kalak si mate serapen , si cempang-cempang , si pentang , si pekak ras erbage-bage penakit si deban . Ipepedemna si penakiten e i lebe-lebe Jesus . Jenari ipepalem Jesus kerina .
40015031	E maka mamang ate kalak si nterem ngidah kalak pekak enggo banci ngerana , si mate serapen ipepalem , si cempang-cempang enggo banci erdalan alu mehuli , si pentang enggo erpengidah . Jenari ipujina Dibata si isembah kalak Israel .
40015032	Kenca bage idilo Jesus ajar-ajarNa jenari nina , " Mekuah ateKu ngenehen kalak si nterem enda , sabap enggo telu wari ia ras Aku janah genduari lanai lit kai pe i bas ia si man panganna . La ia Kupelepas lawes adi langa kin ia man , sabap banci kari lumben ia i tengah dalan . "
40015033	Nungkun ajar-ajarNa , " I bas ingan si melungun enda i ja ibuat pangan guna mesuri jelma si bagenda teremna ? "
40015034	Nina Jesus , " Piga lit i bas kam roti ? " Erjabap ajar-ajarNa , " Pitu ngkibul roti janah lit piga-piga ikan . "
40015035	E maka isuruh Jesus jelma si nterem e kundul i bas taneh .
40015036	IbuatNa roti si pitu ngkibul ras ikan e , jenari ertoto Ia ikatakenNa bujur man Dibata . Kenca bage icepik-cepikNa , jenari iberekenNa man ajar-ajarNa guna ielaken man kalak si nterem .
40015037	Kerina ia man seh besur . Kenca elah man ipepulung ajar-ajar kerina si iba , buena lit pitu sumpit .
40015038	Teremna si man e lit kira-kira empat ribu kalak , diberu ras anak-anak la ikira .
40015039	Janah kenca isuruh Jesus kalak si nterem e mulih , lawes Ia ku perahu jenari erlayar ku Magdala .
40016001	Piga-piga kalak Parisi ras kalak Saduki reh ncubai Jesus , e maka ipindona gelah icidahken Jesus tanda sengget mbuktikenca maka Dibata si nuruh Ia .
40016002	Tapi ngaloi Jesus , " Kenca ben wari , adi megara langit , ikatakenndu , ' Berngi enda ugapa pe salang kal . '
40016003	Tapi adi erpagi-pagi megara langit janah embun mekapal , ikatakenndu , ' Sendah ugapa pe udan me . ' Ietehndu kerna musim arah rupa langit , tapi la iangkandu kerna tanda-tanda jaman .
40016004	Andiko , jahatna kalak si genduari enda ! Ipindondu tanda man bangKu . Labo Kubahan ! Seakatan tanda Nabi Juna ngenca . " Jenari lawes Jesus , itadingkenNa kalak Parisi ras kalak Saduki e .
40016005	Asum Jesus ras ajar-ajarNa ngepari dano , lupa ajar-ajarNa maba roti .
40016006	Nina Jesus man ajar-ajarNa , " Metenget dingen erjaga-jagalah kam nandangi ragi kalak Parisi ras kalak Saduki . "
40016007	Rukur ajar-ajarNa e , jenari nina sapih-sapih ia , " Perbahan lupa kita maba roti maka bage nina . "
40016008	Tapi ieteh Jesus kai si icakapken ajar-ajar e , e maka nina , " Engkai maka kerna la lit roti icakapkenndu ? Kurang kal tuhu kinitekenndu !
40016009	Langa kin lalap iangkandu ? La kin ingetndu asum Kucepik-cepik roti si lima ngkibul guna lima ribu kalak ? Piga sumpit asum si e ipepulung ibana ?
40016010	Bage pe kerna roti si pitu ngkibul guna empat ribu kalak , piga sumpit asum si e ipepulung ibana ?
40016011	Kuga maka la iangkandu , maka si Kukataken man bandu e labo kerna roti ? Metengetlah kam nandangi ragi kalak Parisi ras kalak Saduki ! "
40016012	Kenca bage maka enggo iangka ajar-ajar maka maksud Jesus labo metenget nandangi ragi si lit i bas roti , tapi metenget nandangi ajaren kalak Parisi ras kalak Saduki .
40016013	Kenca seh Jesus i daerah Kesarea Pilipi , nungkun Ia man ajar-ajarNa nina , " Nina kalak , ise nge Anak Manusia si isuruh Dibata e ? "
40016014	Erjabap ajar-ajarNa , " Lit ngatakenca maka Kam kap Johanes Peridiken . Lit ka ngatakenca Elia , bage pe lit ngatakenca maka Kam Jeremia ntah pe sekalak i bas nabi-nabi si deban . "
40016015	Isungkun Jesus ka ajar-ajarNa , " Tapi iakapndu ise Aku enda ? "
40016016	Erjabap Simon Petrus , " Kam kap Mesias , Anak Dibata si Nggeluh . "
40016017	Ngaloi Jesus , " O Simon , anak Jona , ketuahen me kam , sabap labo manusia ngataken si enda man bandu , tapi BapangKu si i Surga kap .
40016018	Janah Kukataken pe man bandu : Kam kap Petrus , batu si enteguh , janah i babo batu palas enda me Kupajekken perpulungenKu , si la tertaluken aminna pe alu kinirajan kematen .
40016019	Kubereken me man bandu kunci Kinirajan Surga . Kai si irakutindu i doni enda , i Surga pe enggo kap irakuti ; kai si iosarindu i bas doni enda , i Surga pe enggo kap iosari . "
40016020	Jenari ikataken Jesus man ajar-ajarNa gelah ola iturikenna man ise pe maka Ia kap Mesias si ipadanken Dibata .
40016021	I bas paksa si e nari mulai me ituriken Jesus alu jelas man ajar-ajarNa nina , " Aku la banci lang lawes ku Jerusalem , la banci lang Kunanami erbage-bage kiniseran i bas peminpin-peminpin Jahudi , imam-imam si mbelin ras i bas guru-guru agama Jahudi nari . Aku ibunuh tapi i bas wari si peteluken ipekeke ka i bas si mate nari . "
40016022	Tapi iawin Petrus me Jesus , e maka ipandangna Ia nina , " Mbera-mbera ipedauh Dibata si e i bas Kam nari o Tuhan ! Labo banci jadi e man baNdu ! "
40016023	Itulihken Jesus , jenari nina man Petrus , " Laweslah i bas Aku nari , o , Iblis ! Isidingindu kap Aku . Perukurenndu perukuren manusia , labo perukuren Dibata . "
40016024	Jenari nina Jesus man ajar-ajarNa , " Ise atena ikut ras Aku arus ipersilahangna bana , ipersanna kayu persilangna jenari iikutkenna Aku .
40016025	Sabap ise mpertahanken kegeluhenna , bene kap kegeluhenna e , tapi ise kebenen kegeluhenna erkiteken Aku , ialokenna me kegeluhenna e .
40016026	Lit kin gunana man sekalak jelma , adi man bana gia kerina erta-erta doni enda tapi bene kegeluhenna si tuhu-tuhu ? Tentu lang ! Kai pe labo banci ibahan manusia gancih kesahna .
40016027	Sabap reh me Anak Manusia si isuruh Dibata alu kemulian si mbelin dingen iarakken malekat-malekat Dibata . I bas paksa e pagi ibalasNa man sekalak-sekalak sue ras kai si enggo ibahanna .
40016028	Ingetlah ! I bas si pulung enda lit piga-piga kalak si langa mate ope denga idahna Anak Manusia si isuruh Dibata i bas KinirajanNa . "
40017001	Enem wari kenca si e Jesus mabai Petrus , Jakup , ras sembuyakna Johanes serap ku das deleng si meganjang .
40017002	I lebe-lebe kalak enda teluna , salih rupa Jesus : ayoNa ersinalsal bagi terang matawari janah uisNa mbentar erndilap-ndilap .
40017003	Jenari idah ajar-ajar si telu kalak e Musa ras Elia ercakap-cakap ras Jesus .
40017004	E maka nina Petrus man Jesus , " O Tuhan , senang kal iakap kami i jenda ; adi mehuli iakapNdu banci kubahan i jenda telu sapo-sapo , sada man baNdu , sada man Musa , janah sada nari man Elia . "
40017005	Asum Petrus ngerana denga , rempet nusur embun ersinalsal ngelinggemi Jesus , Musa ras Elia . Jenari terbegi sora i bas embun e nari , " Enda me AnakKu si Kukelengi , Ia me si nehken peratenKu begikenlah Ia ! "
40017006	Kenca ibegi ajar-ajar sora e , nembah ia , ayona seh ku taneh , janah mbiar kal ia .
40017007	Tapi ideheri Jesus ajar-ajar e , ikuitNa , jenari nina , " Tediskenlah ! Ola kam mbiar ! "
40017008	E maka jurgak ajar-ajar e ise pe lanai idahna i je seakatan Jesus .
40017009	Tupung erdalan nusur ku berneh , ngerana Jesus man ajar-ajarNa nina , " Ola iturikenndu man ise pe kerna kai si enggo idahndu ndai ope denga Anak Manusia si isuruh Dibata ipekeke i bas si mate nari . "
40017010	Jenari nungkun ajar-ajar man Jesus , " Adi bage , ngkai maka ikataken guru agama Jahudi maka Elia arus reh lebe ? "
40017011	Ngaloi Jesus , " Tuhu Elia leben reh guna mpesikap kerinana .
40017012	Tapi Kukataken man bandu : Elia si tuhuna enggo reh , tapi la ia itandai kalak , e maka ibahan kalak man bana bagi ate-atena . Bage me pe , Anak Manusia nandangi ngenanami kiniseran erkiteken perbahanen kalak e . "
40017013	Kedungenna iangka ajar-ajar maka si imaksudken Jesus e me kap kerna Johanes Peridiken .
40017014	Kenca seh Jesus ras ajar-ajarNa ku jelma si nterem , reh sekalak dilaki ndahi Jesus . Erjimpuh ia i lebe-lebe Jesus
40017015	jenari nina , " O Tuan , mekuah min ateNdu man anakku ! Anakku e tabun mekelek kal . Megati ia guling ku bas api bage pe ku bas lau .
40017016	Enggo kupindoken man ajar-ajarNdu gelah ipepalemna , tapi la ia ngasup pepalemsa . "
40017017	E maka nina Jesus man ajar-ajarNa e , " O kam kalak si la erkiniteken , kam enggo salah ! Asakai nari dekahna Aku ras kam ? Asa kai nari dekahna Aku tahan ras kam ? Baba anak e ku jenda ! "
40017018	Isuruh Jesus gelah ndarat setan si neluki anak e . E maka ndarat setan e , jenari minter malem penakit anak e i bas paksa e ka .
40017019	Kenca bage reh ajar-ajar ndeheri Jesus . Asum la nai sada pe i je kalak si nterem , nungkun ajar-ajar e man Jesus nina , " Engkai maka la kami ngasup mpelawes setan e ? "
40017020	Ngaloi Jesus , " Perbahan kam kurang tek ! Inget ! Adi lit kinitekenndu asa buah sawi lah gia , banci kap ikatakenndu man uruk enda , ' Miser i bas inganndu enda nari ku jah ! ' , janah miser me uruk e . Labo lit kai pe si metahat man bandu .
40017021	[ Tapi setan si bagi enda ndai labo terpelawes adi la kin alu gegeh ertoto dingen erpuasa . " ]
40017022	Asum Jesus ras ajar-ajarNa i Galilea , ngerana Jesus man ajar-ajarNa e nina , " Anak Manusia si isuruh Dibata lanai ndekah iendesken ku bas kuasa manusia .
40017023	Ibunuhna me Ia , tapi i bas wari peteluken ipekeke Dibata Ia mulihi i bas si mate nari . " Megi kata Jesus e ceda ate ajar-ajarNa .
40017024	Kenca seh Jesus ras ajar-ajarNa i Kapernaum reh si ngutip yuren Rumah Pertoton njumpai Petrus . Nina man Petrus , " Gurundu nggalari yuren Rumah Pertoton ntah lang ? "
40017025	Erjabap Petrus , " Nggalar . " Kenca Petrus mulih , Jesus leben mperkuanken ia nina , " O Simon , kuga nge iakapndu ? I bas ise nari nge raja-raja doni enda ngutip yuren ntah pajak ? I bas rayatna nari ntah i bas kalak si deban nari ? "
40017026	Ngaloi Petrus , " I bas kalak si deban nari . " E maka nina Jesus , " Adi bage , rayatna la nggalar .
40017027	Tapi gelah ola tondel ukur kalak e erkiteken kita , to lawes ku dano ngkawil . Apai nurung si pemena itangkapndu , uak babahna . I bas babahna idatndu kari duit pirak cukup guna nggalari yurenKu ras yurenndu . Buat duit pirak e jenari galari yurenta . "
40018001	Paksa si e reh ajar-ajar Jesus ndeheri Ia , jenari nina , " Ise si mbelinna i bas Kinirajan Surga ? "
40018002	Idilo Jesus sekalak danak-danak , isuruhNa tedis i lebe-lebe ajar-ajar ,
40018003	jenari nina , " Ingetlah ! Adi la kin kam tuhu-tuhu robah dingen bali ras danak-danak , asa ndigan pe kam labo banci bengket ku bas Kinirajan Surga .
40018004	Si mbelinna i bas Kinirajan Surga e me kalak si peteruk bana bali ras anak-anak enda .
40018005	Bage pe ise ngaloken danak-danak si bagenda i bas gelarKu , ialokenna kap Aku pe . "
40018006	" Ise erbahanca maka sekalak i bas si kitik enda tondel ukurna erkiniteken man bangKu , ulin irakutken batu penggilingen ku kerahungna , jenari igedapken ia ku bas lawit .
40018007	Cilaka kal doni enda sabap erbage-bage i je si erbahanca kalak erdosa ! Tuhu la tersilahken si enda kerina tapi cilaka kal kalak si erbahanca dosa e jadi !
40018008	Adi tanndu ntah nahendu erbahanca kam erdosa , tekteklah e jenari ambekken ! Ulin kam nggeluh sada tan ntah sada nahe asangken dua tanndu ras dua nahendu tapi iambekken kam ku bas api naraka si la ernimpet-nimpet .
40018009	Bage pe adi matandu erbahanca kam erdosa , pulditken ras ambekkenlah matandu e . Ulin kam nggeluh sada mata asangken dua matandu tapi kam iambekken ku bas api naraka . "
40018010	" Ingetlah , ola la meherga iakapndu kalak si kitik enda . Sabap lit kap malekatna si katawari pe natap ku ayo BapangKu si i Surga .
40018011	[ Sabap Anak Manusia si isuruh Dibata rehengkelini si enggo papak ! ]
40018012	Kuga kin pengakapndu ? Adi lit sekalak lit biri-birina seratus , jenari bene sada , kuga nge ibahanna ? Tentu itadingkenna biri-birina si siwah puluh siwah e i mbalmbal , jenari lawes ia ndarami biri-biri si bene e .
40018013	Kenca idatna , tentu riahen ukurna kerna biri-biri si sada e asangken biri-biri si siwah puluh siwah si la papak .
40018014	Bage pe Dibata , Bapandu , labo ateNa sekalak pe danak-danak enda papak . "
40018015	" Adi ersalah seninandu man bandu , katakenlah man bana salahna e , asum kam dua-dua . Adi erkadiola ia , enggo kap idatndu ia mulihi .
40018016	Tapi adi la kam ibegikenna , babalah temanndu sekalak ntah dua kalak gelah bagi tersurat i bas Pustaka Si Badia : ' Tep-tep pengadun enggo sah adi lit dua ntah telu kalak saksi . '
40018017	Tapi adi teman-temanndu e pe la ibegikenna , sehkenlah persoalen e man perpulungen . Adi perpulungen e pe la ibegikenna anggap sajalah ia bali ras kalak perbegu ntah pe kalak si muat cuke .
40018018	E maka Kukataken man bandu kerina : Kai si irakutindu i doni enda , enggo kap irakuti i Surga ; kai si iosarindu i doni enda enggo kap mosar i Surga .
40018019	Tole Kukataken man bandu : Adi lit i bas kam dua kalak i doni enda ersada ukur kerna kai si ipindondu i bas pertotonndu man Dibata , tentu ibereken BapangKu si i Surga nge pemindonndu e .
40018020	Sabap i ja lit dua ntah telu kalak pulung i bas gelarKu , Aku lit i tengah-tengahna . "
40018021	Jenari reh Petrus ndeheri Jesus nina , " O Tuhan , piga kali banci kualemi seninangku si ersalah man bangku ? Cukup pitu kali ? "
40018022	Erjabap Jesus , " Lang , labo cukup pitu kali , tapi pitu puluh kali pitu kali .
40018023	Sabap Kinirajan Surga bali kap ras sekalak raja si erkira atena ras juak-juakna .
40018024	Kenca ibenakenna perkiran e , isuruhna ngadap sekalak juak-juak si rutang erjuta-juta .
40018025	Tapi perbahan la ia ngasup nggalari utangna e , e maka isuruh raja gelah ia ndayaken dirina ras ndeharana bage pe anak-anakna bage ka pe kerina erta-ertana guna nggalari utangna e .
40018026	Tapi erjimpuh juak-juak e i lebe-lebe raja , jenari nina , ' Sabar kam nimaisa tuan , kugalari nge pagi utangku e kerina . '
40018027	Mekuah ate raja e , e maka isasapkenna utang juak-juak e jenari isuruhna mulih .
40018028	Asum juak-juak e erdalan mulih , jumpa ia ras sekalak juak-juak si deban si rutang man bana piga-piga ribu . Itangkapna dingen icekakna temanna e , jenari nina , ' Galari utangndu . '
40018029	Erjimpuh temanna e i lebe-lebena , jenari nina , ' Sabar kam nimaisa teman , kugalari nge pagi utangku e kerina . '
40018030	Tapi la ia sabar ; itamakenna temanna e ku bas penjara seh bali utangna .
40018031	Ngidah si enda ceda ate teman-temanna si deban , e maka ipesehna man tuanna .
40018032	E maka isuruh raja me juak-juak ndai ngadap , jenari nina , ' Kam kalak jahat ! Erkiteken pemindonndu , utangndu si bage buena enggo kusasapken .
40018033	Kam pe aturna mekuah atendu temanndu sapih juak-juak bagi mekuah ateku kam . '
40018034	Merawa-rawa kal raja e , jenari itamakenna juak-juak e ku bas penjara seh igalarina kerina utangna . "
40018035	Tole nina , " Bage ka nge ibahan BapangKu si i Surga man bandu kerina adi la kin ialemindu seninandu terus ku bas pusuhndu . "
40019001	Kenca dung Jesus ngajar , itadingkenNa Galilea , lawes Ia ku daerah Judea , ku lepar Lau Jordan .
40019002	Nterem kal jelma ngikutken Jesus . I je nterem kalak si penakiten ipepalemNa .
40019003	Jenari reh piga-piga kalak Parisi njumpai Jesus sabap atena ncubai Ia . Nungkun ia man Jesus nina , " Rikutken Undang-undang agamanta banci kin iulihken kalak ndeharana bagi ate-atena saja ? "
40019004	Erjabap Jesus , " Langa kin iogendu kata si tersurat i bas Pustaka Si Badia , i ja ikataken maka mula-mulana ijadiken si Nepasa sekalak dilaki ras sekalak diberu ?
40019005	Jenari nina si Nepasa e , ' Erkiteken si enda itadingken si dilaki me nande-bapana jenari ersada ia ras ndeharana janah si dua e enggo jadi sada . '
40019006	E maka lanai bo ia dua , tapi sada . Dage si enggo ipersadaken Dibata la banci isirangken manusia . "
40019007	Nina ka kalak Parisi , " Adi bage , ngkai maka ipelepas Musa kalak ngulihken ndeharana alu erbahan surat mulih ? "
40019008	Erjabap Jesus , " Perbahan la kam terajarken maka ipelepas Musa kam ngulihken ndeharandu . Tapi tang-tangna nari labo bage .
40019009	Ise ngulihken ndeharana , adi labo erkiteken ndeharana e erlagu la mehuli , ia enggo erlua-lua adi iempoina diberu si deban . "
40019010	Jenari nina ajar-ajarNa man baNa , " Adi bage kin , ulin me la erjabu . "
40019011	Ngaloi Jesus , " Labo kerina kalak ngaloken kata enda ndai , seakatan kalal si enggo itentuken Dibata .
40019012	Sabap erbage-bage kap dalanna maka kalak la banci erjabu : lit erkiteken pertubuhna kin erbahanca ia la banci erjabu , lit erkiteken kalak si deban erbahanca ia la banci erjabu , janah lit ka erkiteken igejapna maka ia idilo guna dahin i bas Kinirajan Surga . Ise ngasup ngaloken kata enda , alokennalah . "
40019013	Jenari reh piga-piga kalak maba danak-danak man Jesus . Atena gelah ipasu-pasu dingen itotoken Jesus danak-danak e . Tapi iambati ajar-ajar Jesus kalak e .
40019014	E maka nina Jesus man ajar-ajarNa , " Pelepaslah danak-danak e reh ndahi Aku , ola ambati ia , sabap man kalak si bagi enda kap Kinirajan Surga . "
40019015	Ipasu-pasu Jesus danak-danak e kerina , jenari lawes Ia i bas ingan e nari .
40019016	I bas sada wari , reh sekalak dilaki njumpai Jesus . Nungkun ia man Jesus nina , " O Guru , perbahanen si mehuli si kuga nge arus kubahan gelah aku dat kegeluhen si tuhu-tuhu si la erkeri-kerin ? "
40019017	Erjabap Jesus , " Engkai maka isungkunndu Aku kerna si mehuli ? Si sada e kap ngenca si mehuli . Ikutken kerina pedah Dibata adi bengket atendu ku kegeluhen si tuhu-tuhu . "
40019018	Nungkun ka ia , " Pedah si apai kin ? " Erjabap Jesus , " Ola munuh ; ola erlua-lua ; ola nangko ; ola jadi saksi si la tuhu ;
40019019	mehamatlah man bapa ras nandendu ; kelengi temanndu manusia bagi ikelengindu bandu . "
40019020	Nina anak perana e , " Kerina e enggo kudalanken . Kai nari kin si kurang ? "
40019021	Erjabap Jesus , " Adi atendu gelah kam serta , laweslah , dayaken kerina erta-ertandu , jenari bereken duitna man kalak musil , alu bage ialokenndu me erta Surga ; Jenari reh kam ngikutken Aku . "
40019022	Kenca ibegi anak perana e kata Jesus , lawes ia , gulut ukurna sabap bayak kal ia .
40019023	Jenari nina Jesus man ajar-ajarNa , " Kukataken man bandu : Tuhu-tuhu mesera kal kalak bayak bengket ku bas Kinirajan Surga .
40019024	Kukataken pe tole man bandu : sukahen unta mentas arah lubang jarum asangken kalak bayak bengket ku bas Kinirajan Surga . "
40019025	Mamang kal ate ajar-ajar megi kata e , e maka nina , " Adi bage , ise nge banci terkelin ? "
40019026	Ipernehen Jesus ajar-ajarNa , jenari nina , " Si enda la banci jadi i bas manusia , tapi i bas Dibata kai pe banci jadi . "
40019027	Jenari nina Petrus man Jesus , " Nehenlah , enggo itadingken kami kerinana gelah ngikutken Kam . Dage kai nge pagi ialoken kami ? "
40019028	Nina Jesus man ajar-ajarNa , " Kukataken man bandu i bas doni si mbaru pagi , asum Aku , Anak Manusia si isuruh Dibata kundul erkuasa i bas kursi Kinirajan , kam pe kerina ajar-ajarKu kundul kundul pagi i bas sepuluh dua kursi guna ngadili bangsa Israel si sepuluh dua suku .
40019029	Man kalak si enggo nadingken rumahna , seninana ntah turangna , bapana ntah nandena , anak-anakna ntah jumana erkiteken Aku , ibereken Dibata man bana seratus kali lipat janah ialokenna me kegeluhen si tuhu-tuhu si la erkeri-kerin .
40019030	Tapi nterem kalak si arah lebe genduari jadi arah pudi pagi , janah nterem kalak si arah pudi genduari jadi arah lebe pagi . "
40020001	" Sabap Kinirajan Surga bali kap ras si mada kebun anggur . Erpagi-pagi si lampas ndarat ia i rumah nari ndarami kalak upahen guna erdahin i kebun anggurna .
40020002	Kenca ersada arihna ras kalak upahen e maka upahna sada duit pirak sada wari rikutken gaji biasa , isuruhna kalak upahen ku kebun anggurna .
40020003	Jam siwah erpagi-pagi ndarat ka ia i rumah nari , idahna kalak dongal-dongal i tiga .
40020004	Nina man kalak e , ' To , berkatlah kam pe ku kebun anggurku erdahin . Bujur nge kari kubahan upahndu . '
40020005	E maka berkat kalak e . Kira-kira jam sepuluh dua , bage pe jam telu karaben ndarat ka ia i rumah nari , janah bagi si ndai ka me perbahanenna .
40020006	Kira-kira jam lima karaben ndarat ka ia i rumah nari , jenari jumpa ia ras piga-piga kalak si tedis-tedis la erkai pe . Nungkun ia man kalak e nina , ' Engkai maka dongal-dongal saja kam gedang-gedang wari ? '
40020007	Erjabap kalak e , ' Sabap la lit si ndilo kami ngemo i jumana . ' Nina tuan e , ' To berkatlah kam pe ku kebun anggurku erdahin . '
40020008	Nandangi gelap nina tuan e man mandurna , ' To dilo kalak upahen e , jenari galari upahna ; si perpudina erdahin lebe bereken upahna janah si lebe erdahin pudi bereken . '
40020009	Man kalak si mulai erdahin jam lima karaben iberekenna sada duit pirak sekalak .
40020010	Ngidah si enda , kalak si perlebena kal erdahin erpengakap maka lebih asa si e ialokenna . Tapi man bana igalari sada duit pirak ka nge sekalak .
40020011	Kenca ialokenna duit e , jungut-jungut ia man tuan e .
40020012	Nina , ' Kalak si pudin reh enda , sada jam ngenca erdahin , tapi kami erpagi-pagi nari seh ben iparpari las matawari ipeserindu ka nge upah kami . '
40020013	Ngaloi tuan e man sekalak si jungut-jungut e , ' O teman , begiken ! Bujur kap kubahan man bandu . Enggo kap ndai sue arihta maka sada duit pirak upahndu sada wari .
40020014	E maka to mulih , baba upahndu e . Man kalak si pudin erdahin asa kam , bali ateku kubahan ras man bandu .
40020015	Ma ate-ateku nge adi duitku ? Ntah cian kin atendu ngidah aku melumbar ? ' "
40020016	Jenari idungi Jesus kataNa nina , " Dage kalak si arah pudi jadi si arah lebe kap pagi , janah kalak si arah lebe jadi si arah pudi . "
40020017	Sanga Jesus lawes ku Jerusalem , i tengah dalan iserapkenNa ajar-ajar si sepuluh dua , jenari nina ,
40020018	" Begiken ! Genduari kita i bas perdalanen ku Jerusalem . I jah iendesken kalak me Anak Manusia si isuruh Dibata , man imam-imam si mbelin ras guru-guru agama Jahudi , guna iukum mate .
40020019	Jenari iendeskenna man kalak si la nandai Dibata . Isaling-saling kalak si la nandai Dibata e Ia , iligasina , Jenari ipakukenna ku kayu persilang ; tapi i bas wari si peteluken ipekeke Dibata mulihi . "
40020020	Jenari reh ndehara Sebedeus ras anakna ndahi Jesus . Nembah-erjimpuh ia i lebe-lebe Jesus nuriken pemindonna .
40020021	Nungkun Jesus man bana , " Kai kin atendu ? " Erjabap pernanden e , " Ateku min maka duana anakku enda kundul sekalak arah kemuhen , sekalak arah kawesNdu , kenca Kam jadi Raja pagi . "
40020022	Tapi nina Jesus man bana ras anakna si dua kalak e , " La kap iangkandu kai si ipindondu e . Ngasup kin kam minem tare calung kiniseran si nandangi reh man bangKu e ? " Erjabap kalak e duana , " Ngasup . "
40020023	Nina ka Jesus man bana , " Payo katandu e , kam pe nandangi minem me tare calung kiniseranKu . Tapi kerna ise kundul arah kemuhen ras arah kawesKu labo Aku nentukenca . Ingan e pagi ibereken BapangKu man kalak si enggo ipilihNa . "
40020024	Kenca ajar-ajar si sepuluh kalak nari megi kerna si enda , merawa ia man si dua kalak enda .
40020025	Perbahan si e idilo Jesus ajar-ajar e kerina jenari nina , " Enggo ietehndu maka pemerentah erkuasa nandangi rayatna janah peminpin-peminpin rate-ate nuruh rayatna .
40020026	Tapi i bas kam labo bage . Ise atendu jadi si mbelinna , ia arus ngelai nandangi kam kerina ;
40020027	janah ise atendu jadi peminpin , ia arus jadi suruh-suruhenndu kerina
40020028	bagi Anak Manusia si isuruh Dibata , reh labo guna ielai tapi guna ngelai , janah iendeskenNa kesahNa guna nebusi nterem jelma . "
40020029	Asum Jesus berkat ras ajar-ajarNa i Jeriho nari , nterem kal jelma ngikutken Ia .
40020030	I tepi dalan si ibentasi Jesus lit kundul dua kalak pentang . Kenca ibegina Jesus sangana mentas erlebuh ia nina , " O , Tuhan ! O , Anak Daud ! Mekuah min atendu ngenehen kami . "
40020031	Itembehi kalak si nterem e ia , tapi reh gangna ia erlebuh nina , " O , Tuhan ! O , Anak Daud ! Mekuah min atendu ngenehen kami . "
40020032	Ngadi Jesus erdalan , idiloNa kalak pentang e duana . Kenca bage nina Jesus , " Kai kin atendu Kubahan man bandu ? "
40020033	Erjabap ia duana , " O , Tuhan , bahanlah min maka kami erpengidah ! "
40020034	Mekuah ate Jesus ngenehen ia duana . Idadap Jesus matana , e maka minter erpengidah , jenari ikutkenna Jesus .
40021001	Kenca Jesus ras ajar-ajarNa seh i Betpage , i uruk Seton , enggo ndeher ku Jerusalem , isuruh Jesus dua kalak ajar-ajarNa leben .
40021002	Nina , " To lawes ku kuta si arah lebendu ah ; kenca seh kam ku bas kuta e , idapetindu kari sada kelede tambat dingen anakna deherken ia . Osari nalina jenari tegu duana ku jenda .
40021003	Adi lit kalak nungkun nindulah , ' Perlu Tuhan ' ; kenca bage nindu minter nge kari ipelepasna kelede e ibabandu . "
40021004	Si enda jadi gelah seh kai si enggo ikataken Dibata arah nabi nina ,
40021005	" Katakenlah man Kuta Sion , genduari reh Rajandu ndahi kam , meteruk ukurNa iersakNa kelede , anak kelede singuda denga . "
40021006	Jenari lawes ajar-ajar ndai , idalankenna kai si enggo ikataken Jesus man bana .
40021007	Iteguna kelede e ras anakna . Kenca ikimbangken ajar-ajar e uisna i gurung kelede ndai , kenca bage maka iersak Jesus .
40021008	Kalak si nterem ngkimbangken uisna i dalan . Lit ka deba itektekna lambe jenari iamparkenna i dalan .
40021009	Kalak si nterem si erdalan arah lebe Jesus ras arah pudiNa ersurak-surak nina , " Pujin man Anak Daud ! Ipasu-pasu Dibata Ia si reh i bas gelar Tuhan ! Pujilah Dibata ! "
40021010	Kenca bengket Jesus ku bas kuta Jerusalem guntar belang-belang kota e . Nungkun anak kuta e nina , " Ise kin Ia ? "
40021011	Erjabap kalak si nterem e , " Enda kap Jesus , Nabi i kuta Nasaret daerah Galilea nari . "
40021012	Bengket Jesus ku Rumah Pertoton ipelawesNa kerina kalak si erbinaga ras si nukur i je . ItunggalingkenNa meja-meja kalak si nukari duit bage pe bangku-bangku kalak si erbinaga nderapati .
40021013	Jenari nina man kalak e , " Lit kap tersurat i bas Pustaka Si Badia maka nina Dibata , ' RumahKu igelari me pagi Rumah Pertoton . ' Tapi ijadikenndu Rumah e jadi asar penamun . "
40021014	Jenari reh kalak pentang ras kalak mate serapen ndahi Jesus i bas Rumah Pertoton e ; ipepalem Jesus ia .
40021015	Ngidah tanda sengget si ibahan Jesus e , ngilas ate imam-imam si mbelin ras guru-guru agama . Bage pe ngilas atena anak-anak si ersurak-surak i bas Rumah Pertoton si ngataken , " Pujin man Anak Daud ! "
40021016	E maka isungkun kalak enda Jesus nina , " IbegiNdu nge kai si ikataken anak-anak enda ? " Erjabap Jesus , " Kubegi ! Langa kin pernah iogendu i bas Pustaka Si Badia kerna si e ? I je lit kap tersurat , ' Enggo iajariNdu danak-danak ras anak si minem denga guna nehken puji-pujin si serta . ' "
40021017	Jenari itadingken Jesus kalak e , lawes Ia ku Betani janah i je Ia erberngi .
40021018	Pepagina lampas erpagi-pagi , asum Jesus ibas perdalanen mulih ku Jerusalem , melihe Ia .
40021019	I tepi dalan idahNa batang ara . IdeheriNa batang ara e , tapi la lit buahna , bulungna ngenca mbur . E maka nina Jesus man batang ara e , " Asa ndigan pe kam lanai erbuah ! " Jenari minter kerah batang ara ndai .
40021020	Ngidah si e mamang kal ate ajar-ajarNa . E maka nina ajar-ajar e man Jesus , " Kuga maka bage kal pedasna batang ara e kerah ? "
40021021	Erjabap Jesus , " Ingetlah ! Adi tek kam man Dibata dingen la monce-once ukurndu , ngasup kap kam erbahanca bagi si enggo Kubahan nandangi batang ara enda ; janah labo terjeng si e saja , tapi ngasup pe kam ngataken man uruk enda , ' Angkatken bandu jenari benterken bandu ku lawit , ' e maka jadi me bage !
40021022	Adi tek kam , ialokenndu kap i bas Dibata nari kai saja si ipindondu man baNa arah pertotonndu . "
40021023	Jenari bengket ka Jesus ku Rumah Pertoton kalak Jahudi ; asum Ia ngajar reh piga-piga imam si mbelin ras peminpin-peminpin kalak Jahudi njumpai Ia nina , " Kuasa kai lit i bas Kam erbahan si enda kerina ? Ise mereken Kuasa e man baNdu ? "
40021024	Erjabap Jesus , " Kusungkun kam lebe , janah adi ijabapndu kari penungkunenKu , Kukataken man bandu Kuasa kai lit i bas Aku erbahan si enda kerina .
40021025	I ja nari rehna kuasa Johanes Peridiken , ibas Dibata nari ntah ibas manusia nari ? " E maka sisungkun-sungkunen ia sapih-sapih ia nina , " Kuga ninta ? Adi ninta , ' I bas Dibata nari , ' kugapa pe niNa , ' Adi bage , ngkai maka la kam tek man Johanes Peridiken ? '
40021026	Tapi adi ninta , ' I bas manusia nari , ' mbiar kita jelma si nterem , sabap kerina kalak e erpengakap maka Johanes Peridiken nabi . "
40021027	E maka erjabap kalak e man Jesus , " La ieteh kami . " Perbahan si e nina Jesus man bana , " Aku pe la Kukataken man bandu alu kuasa kai Kubahan si enda . "
40021028	" Tapi kuga pengakapndu kerna si enda ? Lit me sekalak perbapan , anakna dua kalak dilaki . Nina man anakna sintua , ' O anakku , to erdahin kam sekali enda i kebun anggur . '
40021029	Erjabap anakna e , ' Banci bapa , ' tapi la idalankenna .
40021030	Jenari ikatakenna man anakna singuda si ikatakenna man anakna sintua ndai . Ngaloi anakna singuda e , ' Aku lang , ' tapi dungna erkadiola ia , e maka lawes ia erdahin ku kebun anggur e .
40021031	Si apai dage i bas si dua kalak enda nehken sura-sura bapana ? " Erjabap kalak e , " Anak singuda . " E maka nina Jesus man bana , " Leben nge pemungut cukai ras diberu si dahinna erlua-lua bengket Kinirajan Dibata asa kam .
40021032	Sabap kerehen Johanes Peridiken nuduhken man bandu dalan kegeluhen si ituduhken Dibata , janah la kam tek ; tapi pengalo cuke ras diberu-diberu si pendahinna erlua-lua e , tek . Janah aminna enggo pe idahndu si e , lalap la erkusur ukurndu dingen lalap kam la tek man Tuhan . "
40021033	Nina Jesus , " Begiken lah perumpaman enda . Lit sekalak si nuan anggur i bas jumana . Jenari ibidena kelewet . Ikurukna lubang ingan merehi buah anggur janah ipajekkenna sada menara ingan erjaga . Kenca bage isewakenna kebun e man kalak si newa . Jenari lawes ia ku negeri si deban .
40021034	Kenca seh peranin buah anggur , isuruh tuan e juak-juakna ngelegi sewa kebun e .
40021035	Tapi itangkap si newa kebun ndai juak-juak e , deba ipekpekina , deba ibunuhna janah deba ibenterina alu batu .
40021036	Isuruh tuan e ka juak-juak si deban teremen asa si arah lebe , tapi e pe bagi si arah lebe ndai ka nge ibahanna .
40021037	E maka dungna anakna jine isuruhna , sabap nina i bas ukurna , ' Tentu mehangke ia ngenehen anakku . '
40021038	Tapi asum idah si newa ndai anak tuan e nina sapih-sapih ia , ' Enda kap anak tuan si mada kebun anggur enda . Mari si bunuh ia gelah man banta kebunna enda . '
40021039	E maka itangkapna anak tuan e , iambekkenna ku darat kebun , jenari ibunuhna .
40021040	Dage , kenca reh tuan si mada kebun e , kuga nge ibahanna si newa kebun anggur ndai ? "
40021041	Ngaloi kalak e man Jesus , " Tentu ibunuhna si newa kebun anggur si jahat e , jenari ipesewakenna kebun e man kalak si deban si nggit mereken sewana i bas paksa peranin . "
40021042	Nina Jesus man bana , " Langa kin pernah iogendu kai si tersurat i bas Pustaka Si Badia ? Nina , ' Batu si iambekken tukang e kap jadi batu palas . Enda perbahanen Tuhan kap ; janah e tuhu-tuhu sengget kita natapsa ban ulina ! ' "
40021043	" Dage ingetlah , " nina Yesus , " kerina hakndu i bas Kerajan Dibata ibuat ibas kam nari jenari ibereken man bangsa si patuh ngikutken perentah Dibata .
40021044	[ Ise ndabuh ku batu enda getem me ia ; janah ise idabuhi batu e meripuk me ia . " ]
40021045	Kenca ibegi imam-imam si mbelin ras kalak Parisi perumpaman e , ietehna maka kerna ia me si ikataken Jesus i bas perumpaman e .
40021046	E maka idaramina dalan nangkap Jesus . Tapi mbiar ia man kalak si nterem sabap kalak si nterem ngakui Jesus sekalak nabi .
40022001	Ngerana ka Jesus man kalak si nterem alu perumpaman nina ,
40022002	" Kinirajan Surga e bali kap ras sekalak raja erbahan kerja erdemu bayu anakna .
40022003	Isuruhna suruh-suruhenna ngelegi kalak si enggo iundangna , tapi sekalak pe la nggit reh .
40022004	E maka isuruh raja e ka suruh-suruhenna si deban nina , ' Katakenlah man kalak si enggo iundang e : Nina raja , enggo sikap kerina pangan ; lembu ras asuh-asuhenku si mbur enggo igeleh ; e maka marilah ku kerja erdemu bayu enda ! '
40022005	Tapi kalak si enggo iundang e la megiken kalak si erlegi enda . Lit lawes ku juma , lit lawes ndahiken usahana ,
40022006	janah lit ka pe si nangkap suruh-suruhen raja ndai , iligasina jenari ibunuhna .
40022007	Perbahan si e merawa raja . Isuruhna perajurit-perajuritna ngkernepken kalak si munuh ndai bage pe enciluk kuta kalak si munuh e .
40022008	Jenari nina man suruh-suruhen , ' Enggo sikap pangan guna kerja erdemu bayu , tapi kalak si enggo kuundang erpenulak .
40022009	E maka to lawes ku simpang-simpang pasar , undanglah ku kerja enda asakai jelma si ijumpaindu . '
40022010	Berkat suruh-suruhen e ku simpang-simpang pasar , iundangna kerina kalak si ijumpaina subuk kalak jahat bagepe kalak bujur seh maka enggo dem ingan kerja erdemu bayu ndai .
40022011	Asum reh raja e ku bas njumpai temue , idahna sekalak si la isambarina uisna asum ia bengket ku bas ingan erdemu bayu e .
40022012	Nungkun raja e man bana nina , ' O teman , ngkai maka la isambarindu uisndu muatndu bengket ku bas ingan enda ? ' Sinik saja ia .
40022013	E maka nina raja man suruh-suruhenna , ' Iketlah tanna ras nahena , jenari ambekken ia ku ingan si gelapna kal . I je tangis ras mesui kal atena ! ' "
40022014	E maka idungi Jesus cakapNa nina , " Sabap nterem kalak si idilo , tapi la piga si ipilih . "
40022015	Jenari lawes kalak Parisi e arih-arih guna ncubai Jesus alu penungkunen .
40022016	E maka raduken piga-piga kalak i bas parte Herodes nari , Kalak Parisi nuruh ajar-ajarna ndahi Yesus . Nina persuruhen e , " O , Guru , ieteh kami maka Kam kalak bujur . Kam ngajar alu terus terang kerna sura-sura Dibata nandangi manusia , alu la biar-biaren man ise pe . Sabap la erpilihen manusia man Bandu .
40022017	Kataken dage man kami , la kin ngelanggar Undang-undang agama Jahudi adi igalari pajak man pemerentah Roma ? "
40022018	Tapi ieteh Jesus maka jahat ukur kalak enda e maka nina , " O kalak pekulah-kulah ! Engkai maka icubaindu Aku ?
40022019	Cidahken lebe man bangKu selambar duit ! " Icidahken kalak e selambar duit man Jesus .
40022020	Jenari nina Jesus , " Gambar ras gelar ise kin enda ? "
40022021	Erjabap kalak ndai , " Gambar ras gelar kepala pemerentah Roma . " Jenari nina Jesus man bana , " Adi bage , bereken man pemerentah Roma kai patut ibereken man bana , janah berekenlah man Dibata kai patut ibereken man Dibata . "
40022022	Megi si enda jengang kalak ndai . Jenari lawes ia nadingken Jesus .
40022023	I bas wari si ndai reh piga-piga kalak Saduki ndahi Jesus . Kalak enda me si ngatakenca maka manusia labo lit keke i bas si mate nari .
40022024	Nungkun ia man Jesus nina , " O Guru ! Nina Musa , ' Adi sekalak dilaki mate nadingken ndeharana , janah la lit pupusna , e maka diberu si enggo mbalu e arus ilako-mangani senina si mate ndai gelah ipupusna anak jadi gancih si enggo mate e . '
40022025	Lit me nai i jenda ringan pitu kalak dilaki , pituna ia sembuyak . Empo si ntua , jenari mate ia . Janah perbahan la lit pupusna e maka ilakomangani si nomor dua diberu e .
40022026	Mate ka si nomor dua e , la lit pupusna . Bage ka me pe jadi nandangi si nomor telu janah bage me seterusna seh pituna ia enggo ngempoi diberu e .
40022027	Dungna diberu e pe mate .
40022028	Dage , asum manusia keke i bas si mate nari , ndehara ise nge pagi ia ? Sabap pituna ia enggo erjabu ras diberu e . "
40022029	Ngaloi Jesus , " Enggo lepak kal kam ! Sabap la iangkandu Pustaka Si Badia , bage pe la iangkandu Kuasa Dibata .
40022030	Sabap kenca manusia keke i bas si mate nari , ia bali kap ras malekat-malekat i Surga , lanai ia empo ntah pe sereh .
40022031	Dage kerna si mate nggeluh mulihi , langa kin pernah iogendu i bas Pustaka Si Badia kai si ikataken Dibata man bandu ? Nina Dibata ,
40022032	' Aku kap Dibata si tetap isembah Abraham , Dibata si tetap isembah Isak ras Dibata si tetap isembah Jakup . ' Ertina Ia labo Dibata si isembah kalak mate tapi Dibata si isembah kalak si nggeluh . "
40022033	Jengang kal kalak si nterem megi pengajaren Jesus enda .
40022034	Kenca idah kalak Parisi maka lanai pang kalak Saduki nungkun man Jesus , arih-arih ia ,
40022035	jenari sekalak i bas ia nari , e me guru agama , ncubai Jesus alu penungkunen nina ,
40022036	" O Guru , perentah si apai kin si pentingna kal i bas kerina Undang-undang agama ? "
40022037	Erjabap Jesus , " Kelengilah Tuhan Dibatandu asa ukurndu , asa tendindu , dingen asa gegehndu lit .
40022038	Enda me perentah si mbelinna dingen si pentingna .
40022039	Si peduaken bali ras si ndai e me , ' Kelengilah temanndu manusia bagi kam ngkelengi dirindu . '
40022040	Kerina Undang-undang agama si ibereken Musa ras nabi-nabi erpalasken duana perentah enda ndai kap . "
40022041	Asum kalak Parisi e pulung denga , nungkun Jesus man bana , nina ,
40022042	" Kuga pengakapndu kerna Mesias si ipadanken Dibata e ? Kesusuren ise kin Ia ? " Erjabap kalak e , " Kesusuren Daud . "
40022043	Jenari nina Jesus , " Adi bage , ngkai maka ikataken Daud Ia Tuhan ? Sabap Daud si ipengaruhi Kesah Si Badia ngataken ,
40022044	' Nina Tuhan man Tuhanku : Kundulken arah kemuhenku , seh Kutamaken imbang-imbangndu i teruh tapak-tapak nahendu . '
40022045	Dage , adi Daud erlebuh man Mesias si ipadanken Dibata e ' Tuhan ' , kuga banci Mesias e kesusuren Daud ka ? "
40022046	Sekalak pe la lit ngasup ngaloi Jesus ; janah mulai i bas wari nari ise pe lanai pang nungkun man Jesus .
40023001	Jenari ngerana Jesus man kalak si nterem bage pe man ajar-ajarNa ,
40023002	nina , " Guru-guru agama ras kalak Parisi e , si nerusken ajar-ajaren Musa kap .
40023003	E maka ikutkenlah kai si ikatakenna man bandu . Tapi ola usih si ibahanna , sabap kai si iajarkenna la idalankenna .
40023004	Baban si mberat iampekenna ku bara kalak tapi ia sitik pe la nggit mabasa .
40023005	Ntah kai gia ibahanna , tujunna e me gelah ia idah kalak . Perdiatekenlah tulisen ayat-ayat Pustaka Si Badia si ililetken i perdempakenna ras i bas pergelangen tanna ! Bage pe perdiatekenlah ambu-ambu uisna si nggedang !
40023006	Lit kenca kerja-kerja kundul ia arah ingan si mehamat , janah i bas rumah pertoton pe arah lebe ia kundul ;
40023007	atena gelah mehamat kalak man bana i tiga janah atena ikataken kalak ia ' Guru ' .
40023008	Tapi kam , ola kam nggit ikataken kalak ' Guru ' , sabap sada ngenca Gurundu , janah kam kerina ersenina .
40023009	Ola ise pe i doni enda ikatakenndu ' Bapa ' , sabap sada ngenca Bapandu e me Dibata .
40023010	Bage pe ola kam nggit ikataken kalak ' Peminpin ' , sabap sada ngenca Peminpinndu , e me Mesias si ipadanken Dibata .
40023011	Ise si mbelinna i bas kam , ialah si ngelai kam kerina .
40023012	Ise si peganjangken bana , ipeteruk Dibata me , janah ise si peteruk bana , ipeganjangken Dibata me Ia . "
40023013	" Andiko , cilaka kal kam o , guru-guru agama , janah kam pe o , kalak Parisi ! O , kalak pekulah-kulah ! Iolang-olangindu kalak gelah ola bengket ku bas Kinirajan Surga . Kam jine la nggit jadi rayat Kinirajan Surga , janah kalak si deban pe iolang-olangindu .
40023014	[ Andiko , cilaka kal kam o , guru-guru agama , janah kam pe o kalak Parisi ! O , kalak pekulah-kulah ! Ibuatndu erta-erta diberu si enggo mbalu jenari ibahanndu pertoton si nggedang i lebe-lebe jelma si nterem . Perbahan si enda , kugapa pe reh beratna ukumenndu . ]
40023015	Andiko , cilaka kal kam o guru-guru agama , janah kam pe o , kalak Parisi ! O , kalak pekulah-kulah ! Isiarindu lawit ras daraten si mbelang guna ndatken sekalak jelma gelah ikutkenna agamandu ; tapi kenca idatndu , ijadikenndu ia jadi calon naraka si dua kali lipat jahaten asangken kam .
40023016	Andiko , cilaka kal kam , o peminpin-peminpin si pentang ! Sabap nindu , ' Adi lit kalak ersumpah i bas gelar Rumah Pertoton , sumpahna e la esah ; tapi adi ersumpah i bas gelar emas si lit i bas Rumah Pertoton , sumpahna e esah . '
40023017	Kam kalak motu dingen pentang ! Apai kin pentingen , emas ntah Rumah Pertoton si erbahanca emas e badia ?
40023018	Bage pe nindu , ' Adi lit kalak ersumpah i bas gelar batar-batar ingan ersembah , sumpahna e la esah ; tapi adi ersumpah kalak i bas gelar persembahen si lit i datas batar-batar e , sumpahna e esah . '
40023019	Kam kalak pentang ! Apai kin pentingen , persembahen ntah batar-batar si erbahanca persembahen e badia ?
40023020	Dage ise ersumpah i bas batar-batar , ia ersumpah i bas gelar batar-batar ras i bas gelar persembahen si lit i datas batar-batar e .
40023021	Bage pe ise ersumpah i bas gelar Rumah Pertoton , ia ersumpah i bas gelar Rumah Pertoton ras i bas gelar Dibata si ringan i je .
40023022	Ise ersumpah i bas gelar Surga , ia ersumpah i bas gelar kursi Kinirajan Dibata ras i bas gelarNa si kundul i bas kursi e .
40023023	Andiko , cilaka kal kam o , guru-guru agama , janah kam pe o , kalak Parisi ! O , kalak pekulah-kulah . Ipersembahkenndu man Dibata sepersepuluh i bas ulihndu nuan-nuan nari , seh maka jera , lenga ras serei pe ipersembahkenndu . Tapi si pentingna i bas Undang-undang la iperdiatekenndu , e me kap keadilen , keleng ate , ras kinibujuren . Si enda arus idalankenndu alu la ngelupaken si debanna .
40023024	O , peminpin-peminpin si pentang ! Iaguindu laneng i bas inemendu , tapi unta ibendutndu .
40023025	Andiko , cilaka kal kam , o , guru-guru agama , janah kam pe o , kalak Parisi ! O , kalak pekulah-kulah ! Arah darat ngenca iburihindu cangkir ras pinggandu , tapi arah bas meluat kal .
40023026	O , kalak Parisi si pentang ! Burihi lebe cangkir e arah bas gelah arah darat pe bersih .
40023027	Andiko , cilaka kal kam o , guru-guru agama , janah kam pe o kalak Parisi ! O , kalak pekulah-kulah ! Bali kal kam ras kuburen si icet mbentar ; arah darat tatapen mejile , tapi i bas dem tulan-tulan kalak mate ras si macik-macik .
40023028	Bage me kam ! Tatapen bujur , tapi kam pekulah-kulah janah ukurndu jahat kal kepe . "
40023029	" Andiko , cilaka kal kam , o guru-guru agama janah kam pe o , kalak Parisi ! O , kalak pekulah-kulah ! Iseminndu kuburen nabi-nabi janah ipejilendu tugu kalak bujur ,
40023030	janah nindu , ' Adi enggo min nai kami lit asum nini-nininta nggeluh , tentu la kami nggit munuh nabi-nabi e . '
40023031	Alu bage , si tuhuna kam enggo ngaku maka kam kesusuren si munuh nabi-nabi e .
40023032	Dage terusken dingen dungilah kai si enggo ibenaken ninindu !
40023033	O , nipe ! O , kesusuren nipe upar . Arah apai nari dalanndu pulah i bas ukumen naraka nari ?
40023034	Kukataken man bandu : Kusuruh pagi reh ndahi kam piga-piga kalak nabi , kalak pentar ras guru ; tapi deba pagi ibunuhndu , ipakukenndu ku kayu persilang janah deba iligasindu i bas rumah pertotondu , janah iayak-ayakndu i bas sada kuta nari ku kuta si deban .
40023035	E maka man bandu me ndabuhna ukumen kalak si enggo munuh kalak si la ersalah , mulai i bas pembunuhen Abil nari seh ku pembunuhen Sakaria , anak Barahia , si ibunuhndu kelang-kelang Rumah Pertoton ras batar-batar ingan persembahen .
40023036	Kukataken man bandu : Kerina ukumen kalak si munuh e ndabuh man kalak si genduari enda . "
40023037	" O Jerusalem , Jerusalem ! Ibunuhindu nabi-nabi janah ibenterindu alu batu kalak si isuruh Dibata ndahi kam ! Enggo piga-piga kali ateKu pepulung bangsandu bagi indung manuk ngkeremken anakna i teruh kabengna , tapi la kam nggit !
40023038	Tuhu-tuhu me pagi itadingken Dibata rumahndu .
40023039	Kukataken man bandu : Lanai bo pagi Aku idahndu seh paksana ikatakenndu , ' Dibata kap si masu-masu Ia si reh i bas gelar Tuhan . ' "
40024001	Ndarat Jesus i bas Rumah Pertoton nari . Asum Ia lawes nadingken Rumah Pertoton e , ideheri ajar-ajarNa Ia , jenari ituduhken ajar-ajar e man baNa Rumah Pertoton .
40024002	Nina Jesus man ajar-ajarNa , " Ma idahndu kin kerina enda ? Kukataken man bandu : Kerina nge pagi runtuh , lanai sada batu pe pagi tading i bas inganna . "
40024003	Kenca kundul Jesus i Uruk Seton , reh ajar-ajarNa ndeheri Ia jenari ercakap-cakap ia ras . Nina ajar-ajarNa man baNa , " Kataken min man kami : Ndigan kin kerina enda jadi ? Kai nge pagi tanda-tanda kerehenNdu dingen kai nge pagi tanda-tanda kedungen jaman enda ? "
40024004	Erjabap Jesus , " Jagalah gelah ola kam papak ibahan kalak .
40024005	Nterem pagi kalak reh i bas gelarKu nina , ' Aku kap Mesias si ipadanken Dibata , ' janah nterem ibahanna jelma papak .
40024006	Ibegindu pagi sora perang ras berita kerna perang i bas ingan si ndauh . Amin bage gia ola aru atendu , sabap kerina si enda arus jadi , tapi e pe langa bo seh ku kedungenna .
40024007	Bangsa pagi ngelawan bangsa , kerajan ngelawan kerajan . I jah-i je terjadi kelihen ras taneh pe linuren .
40024008	Tapi kerina enda permulan denga nge , seri ras penggejapen mesui sanga kalak nandangi mupus .
40024009	I bas paksa e pagi kerina kalak rate segat man bandu erkiteken Aku . Isiksana me kam jenari ibunuhna .
40024010	Nterem pagi kalak murtad ; si adun ras si cian-cianen .
40024011	Rehen pe nabi perguak erbahanca nterem kalak papak .
40024012	Perbahan reh buena kejahaten e maka nterem kalak reh kurangna kekelengenna .
40024013	Tapi kalak si megenggeng seh ku kedungenna terkelin kap .
40024014	Janah kenca Berita Si Meriah kerna Kinirajan e iberitaken man manusia i belang-belang doni enda , jadi saksi man kerina bangsa , kenca bage maka seh me kedungenna e . "
40024015	" Idahndu pagi kejahaten si ciga ate encedai tedis i bas Ingan si Badia , bagi enggo ikataken Nabi Daniel . ( Iantusi si ngogesa min kai erti kata enda ! )
40024016	Paksa si e pagi kalak si ringan i Judea arus kiam ku uruk-uruk .
40024017	Kalak si kundul-kundul i darat pekesahken olanai bengket ku rumah ngelegi barang-barangna .
40024018	Kalak si sangana i juma olanai ku rumah ngelegi uisna .
40024019	O , andiko kuahna ate pernanden si sangana mehuli kulana bage pe pernanden si sangana pepinemken i bas paksa si e !
40024020	Ertotolah man Dibata gelah si enda kerina ola jadi i bas paksa-paksa perudan tah pe wari Sabat !
40024021	Sabap kiniseran si jadi paksa si e pagi ndauh keleken asa si enggo pernah jadi , mulai kin tembe doni seh ku wari enda , janah kenca si e lanai bo pagi lit kejadin si bage .
40024022	Tapi beligan warina enggo ipegendeki Dibata ; adi la kin enggo ipegendekiNa ise pe la bo lit terus nggeluh . Ipegendeki Dibata me wari kiniseran e nginget kalak si enggo ipilihNa .
40024023	Paksa si e pagi adi lit kalak si ngataken man bandu , ' I jenda kap Mesias si ipadanken Dibata ' ntah nina , ' I jah kap Ia ' , ola kam tek .
40024024	Sabap reh me Mesias palsu ras nabi-nabi perguak ; ibahanna me tanda-tanda sengget si mbelin , sabap atena , adi banci , gelah papak kalak si enggo ipilih Dibata .
40024025	Ingetlah ! Kerina enda enggo leben Kukataken man bandu ope denga jadi .
40024026	Ntah pe , adi lit kalak ngatakenca man bandu , ' Mesias si ipadanken Dibata e genduari i taneh si melungun , ' ola dahi ku je ; ntah pe adi nina , ' I jenda Ia cebuni , ' ola kam tek .
40024027	Sabap Anak Manusia si isuruh Dibata e reh pagi bagi kilap erkincar i Timur nari ku Barat .
40024028	I ja lit bangke i je pulung kuliki , si man bangke . "
40024029	" Kenca lepas wari-wari kiniseran e , minter gelap matawari , bulan la nai ersinalsal , bintang-bintang nartar i langit nari janah kuasa-kuasa si lit i langit mugur-ugur .
40024030	Jenari teridah tanda Anak Manusia si isuruh Dibata i langit janah tangis kerina bangsa manusia i doni enda . Idahna me pagi Anak Manusia si isuruh Dibata e reh i datas embun ; alu kuasa ras kiniulin si mbelin .
40024031	Kenca bage terbegi me sora trompet si megang jenari isuruhNa me malekat-malekatNa ndarat ku belang-belang doni enda . Ipepulung malekat-malekat e me kalak si enggo ipilih Dibata i bas tampuk doni nari ku tampukna si deban . "
40024032	" Bahanlah batang ara jadi pelajaren man bandu . Adi idahndu dahanna meratah janah erbulung nguda ia , ietehndu maka musim perlego enggo ndeher .
40024033	Bage me pe , adi idahndu pagi jadi kerina si Kukataken enda ndai , ietehndu me maka enggo ndeher kedungen doni enda .
40024034	Ingetlah ! Si enda pagi kerina jadi ope denga keri mate kalak si genduari enda .
40024035	Langit ras doni masap kap pagi ; tapi KatangKu tetap rasa lalap . "
40024036	" Kerna warina ntah jamna kejadin e la lit kalak si metehsa . Malekat-malekat si i Surga pe lang , janah Anak e pe lang ; Bapa ngenca metehsa .
40024037	Kerehen Anak Manusia si isuruh e pagi bali kap ras kai si jadi i bas paksa Nuah nai .
40024038	Bagi nai ope denga reh lau mbelin kerina kalak si nggeluh paksa si e man dingen minem , sereh dingen empo seh ku warina Nuah bengket ku bas perahu ;
40024039	sitik pe la ietehna kai nandangi jadi man bana ope denga reh lau mbelin si erbahanca ia mombak kerina . Bage ka me pagi jadi asum reh Anak Manusia si isuruh Dibata e .
40024040	Paksa si e pagi lit dua kalak dilaki erdahin i juma : sekalak pagi ibuat , janah si sekalak nari itadingken .
40024041	Dua kalak diberu sangana nutu : sekalak pagi ibuat , sekalak nari itadingken .
40024042	E maka erjaga dingen ersikaplah , sabap la ietehndu ndigan Tuhanndu reh .
40024043	Ingetlah ! Adi ieteh tuan rumah katawari reh pinangko , tentu erjaga-jaga ia dingen la ipelepasna rumahna e ibongkar pinangko .
40024044	E maka kam pe erjaga-jagalah , sabap Anak Manusia si isuruh Dibata e reh i bas paksa si la iarapndu . "
40024045	" Adi bage , ise dage juak-juak si tutus dingen pentar ? Ia me si ipercayaken tuanna jadi kepala juak-juak si deban guna mbagiken pangan man juak-juak e i bas paksana .
40024046	Malem me ate juak-juak e adi idapeti tuanna ia sangana ndahiken dahinna .
40024047	Kukataken man bandu : Tuhu-tuhu iangkat tuan e me ia jadi pengawas i bas kerina erta-ertana .
40024048	Tapi adi la mehuli ukur juak-juak e tentu nina i bas ukurna , ' Tuanku ndekah denga nge maka mulih , '
40024049	jenari ipekpekina juak-juak si deban , mangani dingen minem ia seh mabuk .
40024050	Jenari reh me tuan e i bas paksa si la ietehna dingen la isangka-sangkana .
40024051	Ibunuh tuan e me ia janah bali ia ibahanna ras kalak pekulah-kulah . I je tangis dingen mesui kal atena . "
40025001	" I bas paksa e Kinirajan Surga bali ras sepuluh kalak singuda-nguda . Isaganina lampuna jenari lawes ia ngalo-ngalo kalak empo .
40025002	Ibas si sepuluh kalak e , lima kalak lenge , lima kalak pentar .
40025003	Si lenge ibabana lampuna tapi la ibabana minak persedian ;
40025004	si pentar ibabana lampuna ras minak persedianna tare botol .
40025005	Perbahan melawen maka reh si empo e , munduk-unduk ia kerina jenari tunduh ia .
40025006	Tengah berngi terbegi sora erlebuh nina , ' Enda si empo ndai ! Alo-alolah ia ! '
40025007	E maka keke singuda-nguda ndai kerina , ipesikapna lampuna .
40025008	Nina singuda-nguda si lenge man si pentar , ' Man kami min sitik minakndu sabap nimpet atena lampu kami . '
40025009	Ngaloi singuda-nguda si pentar e , ' Lanai kari bias minak kami adi man bandu deba , e maka ulin tukur minakndu ku kede . '
40025010	Asum ia lawes nukur minak reh si empo e . Singuda-nguda si enggo sikap nimaisa bengket ras si empo ku ingan si enggo isikapken guna kerja e , jenari pintun ieruk .
40025011	Kenca bage reh si nguda-nguda si lenge ndai , erlebuh ia , nina , ' O tuan , tuan ! Talangi min pintun enda gelah bengket kami . '
40025012	Ngaloi si empo e , ' Tuhu-tuhu la kam kutandai . ' "
40025013	Jenari nina Jesus , " Dage ersikap-sikaplah sabap la ietehndu warina ntah pe jamna Tuhan reh . "
40025014	" Paksa si e pagi , Kinirajan Surga e bali kap ras sekalak tuan si berkat atena ku negeri si ndauh . Idilona juak-juakna jenari iberekenna erta-ertana gelah ipokokken juak-juak e .
40025015	Sekalak iberekenna lima talenta , sekalak dua talenta janah sekalak nari iberekenna sada talenta ; sekalak-sekalak iberekenna rikutken kengasupen juak-juak e . Kenca bage berkat tuan ndai .
40025016	Juak-juak si ngaloken lima talenta e minter ibahanna usahana ; idatna untungna lima talenta .
40025017	Juak-juak si ngaloken dua talenta pe bage ka nge ibahanna ; idatna untungna dua talenta .
40025018	Tapi juak-juak si ngaloken sada talenta e la bage ; ibunikenna saja duit tuan ndai .
40025019	Kenca ndekah , mulih tuan ndai , idilona juak-juak guna erkira ras .
40025020	Reh juak-juak si ngaloken lima talenta , ibabana bungana lima talenta janah nina , ' O tuan , lima talenta mbaru enda iberekenndu man bangku , genduari enggo kudat lima talenta nari . '
40025021	Ngaloi tuan e , ' Mehuli kal perbahanenndu e . Kam juak-juak si tutus dingen bujur ; tutus atendu i bas si kitik , perbahan si e kupercayaken man bandu si terbelinen . Mari bengketlah kam ku bas , ersenang-senang ras aku . '
40025022	Jenari reh juak-juak si ngaloken dua talenta , nina , ' O tuan , dua talenta mbaru enda iberekenndu man bangku ; genduari enggo kudat dua talenta nari . '
40025023	Ngaloi tuan e , ' Mehuli kal perbahanenndu e . Kam juak-juak si tutus dingen bujur ; tutus atendu i bas si kitik , perbahan si e kupercayaken man bandu si terbelinen . Mari bengketlah kam ku bas ersenang-senang ras Aku . '
40025024	Kenca bage reh juak-juak si ngaloken sada talenta , nina , ' O Tuan , kueteh maka Kam kalak kejam . IperaniNdu ateNdu si la isuanNdu , ipepulungndu ateNdu ulih benih si la Kam nuansa .
40025025	Perbahan si e mbiar aku , e maka kutanemken duit si iberekenNdu e . Enda duitNdu ndai . '
40025026	Ngaloi tuan e , ' Kam juak-juak si jahat dingen perkisat . Bahanlah kuperani si la kusuan , kupepulung si la kuerapken ,
40025027	ma patut min ndai iberekenndu duitku e man si mbungaken duit ? Ma banci kenca aku mulih kualoken ras bungana ?
40025028	Buatlah duit e i bas ia nari , jenari bereken man si enggo lit i bas ia sepuluh talenta .
40025029	Sabap man kalak si lit ibereken tole gelah idatna lebih asa cukup ; tapi kalak si la lit i bas ia , si lit sitik i bas ia e pe ibuat i bas ia nari .
40025030	Juak-juak si la terpake enda sampetkenlah ku bas ingan si gelap ; je tangis me ia dingen mesui kal atena . ' "
40025031	" Asum reh pagi Anak Manusia persuruhen Dibata e jadi Raja janah kerina malekat-malekat ras Ia , kundul me Ia i kursi KinirajanNa .
40025032	Jenari pulung me kerina manusia i lebe-lebeNa . Kenca bage ibagiNa me manusia e jadi dua terpuk , bagi permakan nerapken biri-biri i bas kambing nari ;
40025033	biri-biri arah kemuhen , kambing arah kawes .
40025034	Jenari nina Raja man kalak si arah kemuhenNa , ' Marilah kam si enggo ipasu-pasu BapangKu ; alokenlah Kinirajan si enggo isikapken Dibata man bandu mulai kin ijadikenNa doni enda .
40025035	Sabap asum melihe Aku iberendu man Aku , asum muas Aku iberendu minem ; asum tandang Aku idilondu kesilang ku rumahndu ,
40025036	asum manjang-anjang Aku iuisindu , asum sakit Aku iadep-adepndu , janah asum Aku i bas penjara idahindu . '
40025037	Jenari ngaloi kalak si arah kemuhen e , ' O Tuhan , ndiganai Kam idah kami melihe jenari ibere man kami , tah muas Jenari ibere minem kami ?
40025038	Ndiganai Kam idah kami tandang , jenari idilo kami Kam kesilang ku rumah kami , ntah la Kam ruis jenari ibereken kami uisndu ?
40025039	Ndiganai Kam idah kami sakit ntah i bas penjara jenari idahi kami Kam ? '
40025040	Erjabap Raja e nina , ' Kukataken man bandu : Kai si ibahanndu man sekalak si musilna i bas seninangKu enda , e me si tuhuna perbahanenndu man bangKu . '
40025041	Jenari ngerana Raja e man si arah kawesNa nina , ' Laweslah i bas Aku nari o kam si enggo isumpahi Dibata ! Laweslah ku bas api si la ernimpet-nimpet si enggo isikapken man Iblis ras malekat-malekatna !
40025042	Sabap asum melihe Aku la iberendu man , asum muas Aku la iberendu minem .
40025043	Asum tandang Aku la idilondu kesilang ku rumahndu , asum Aku la ruis la iberekenndu uis man bangKu ; janah asum Aku sakit ntah i bas penjara la dahindu . '
40025044	E maka ngaloi si arah kawes e nina , ' O Tuhan , ndiganai Kam idah kami melihe , ntah muas , ntah tandang , ntah la ruis , ntah sakit , ntah i bas penjara , jenari la Kam isampati kami ? '
40025045	E maka erjabap Raja e , ' Kukataken man bandu : Asum la kam nggit nampati sekalak i bas seninangKu si musilna enda , Aku kap si la isampatindu e . '
40025046	Jenari bengket me kalak si arah kawes e ku bas ukumen si rasa lalap ; janah si arah kemuhen bengket ku bas kegeluhen si tuhu-tuhu si la erkeri-kerin . "
40026001	Kenca dung ituriken Jesus si enda kerina nina man ajar-ajarNa ,
40026002	" Bagi ietehndu , dua wari nari irayaken me Wari Paskah , janah Anak Manusia persuruhen iendesken kalak me guna ipakuken ku kayu persilang . "
40026003	Paksa si e pulung imam-imam si mbelin ras peminpin kalak Jahudi i bas rumah Kayapas , Imam si Mbelin .
40026004	Arih-arih ia kerina guna nangkap dingen munuh Jesus alu erbuni-buni .
40026005	Ibas ia arih-arih e nina , " Ola asum Wari Paskah Ia sibunuh , gelah ola guntar kalak si nterem . "
40026006	Asum Jesus i Betani i rumah Simon si enggo malem ibas penakit gadamen nari ,
40026007	reh sekalak diberu ndahi Ia . Ibaba diberu e sada botol mar-mar isin minak merim si meherga . Icurcurkenna minak e ku takal Jesus si sangana man .
40026008	Ngidah si e ngeranai ajar-ajar nina , " Engkai maka isia-siaken minak e ?
40026009	Adi idayaken meherga kap janah duitna e banci ibereken man kalak musil ! "
40026010	Ieteh Jesus kai si icakapken ajar-ajar e e maka nina , " Engkai maka iganggundu ia ? Ia enggo erbahan si mehuli man bangKu .
40026011	Kalak musil lalap nge pagi ras kam , tapi Aku labo lalap ras kam .
40026012	Sabap diberu enda enggo erbahan persikapen man bangKu alu ncurcurken minak ku dagingKu ope denga Aku ikuburken .
40026013	Ingetlah ! I japa pe pagi iberitaken Berita Si Meriah i belang-belang doni enda , ituriken pe kerna perbahanen enda guna nginget ia . "
40026014	Jenari sekalak i bas ajar-ajar si sepuluh dua e , gelarna Judas Iskariot lawes ndahi imam-imam si mbelin .
40026015	Nina man imam-imam si mbelin e , " Kai iberekenndu upahku adi kuendesken Jesus man bandu ? " Minter ibereken imam-imam si mbelin e telu puluh duit pirak man Judas Iskariot .
40026016	E maka mulai i bas wari e idarami Judas dalan ndudurken Jesus .
40026017	I bas wari pemena Wari Raya Roti si La Itama Ragi reh ajar-ajar ndahi Jesus nina , " I ja sura-suraNdu isikapken kami lakon Paskah man baNdu ? "
40026018	Ngaloi Jesus , " To lawes ku kuta njumpai si Anu , kataken man bana : nina Guru lanai ndekah waringKu . I bas rumahndu ateKu ras ajar-ajarKu ngerayaken Wari Paskah . "
40026019	Ikutken ajar-ajar kata Jesus e ; isikapkenna pangan Paskah .
40026020	Kenca gelap wari kundul Jesus ras ajar-ajarNa jenari man .
40026021	Paksa man nina Jesus man ajar-ajarNa , " Kukataken man bandu : Si tuhuna sekalak i bas kam nari me si ndudurken Aku . "
40026022	Ceda ate ajar-ajar jenari pegancih-gancih ia nungkun man Jesus nina , " Ma labo aku kataNdu Tuhan ? "
40026023	Erjabap Jesus , " Si ncelupken roti ku bas pinggan raduken Aku , ia me si ndudurken Aku .
40026024	Bicara kugapa pe mate nge Anak Manusia persuruhen Dibata e , sue ras si ikataken Pustaka Si Badia tapi andiko , cilaka kal si ndudurken Anak Manusia e . Ulin min nai la ia tubuh . "
40026025	Jenari ngerana Judas penghianat e nina , " Aku kin kataNdu Guru ? " Ngaloi Jesus , " Bagi katandu e me ! "
40026026	Asum ia man denga kerina , ibuat Jesus roti , ikatakenNa bujur man Dibata , jenari icepik-cepikNa roti e , iberekenNa man ajar-ajarNa nina , " Buatken , panken , enda me dagingKu . "
40026027	Kenca bage ibuatNa calung , ikatakenNa bujur man Dibata , jenari iberekenNa man ajar-ajarNa nina , " Minemken , kerina kam tare calung enda .
40026028	Enda me darehKu si ngesahken padan si ibahan Dibata , si iamburken guna nterem jelma lako pengalemi dosana .
40026029	Kukataken pe man bandu : Kenca wari enda lanai Kuinem lau anggur enda seh warina Aku ras kam nginem lau anggur si mbaru i bas Kinirajan BapangKu . "
40026030	Kenca Jesus ras ajar-ajarNa rende muji Dibata lawes ia kerina ku Uruk Seton .
40026031	Jenari nina Jesus man ajar-ajarNa , " I bas berngi enda kiamen me kam kerina nadingken Aku , sabap lit tersurat i bas Pustaka Si Badia , ' Ibunuh Dibata me permakan e , jenari marpar kerina biri-biri e . '
40026032	Tapi kenca Aku ipekeke Dibata i bas si mate nari leben Aku asa kam ku Galilea . "
40026033	Ngaloi Petrus man Jesus , " Kiam pe kalak enda kerina , aku labo nggit nadingken Kam ! "
40026034	E maka nina Jesus man Petrus , " Ingetlah ! I bas berngi enda , ope tekuak manuk enggo ipersokenndu Aku telu kali . "
40026035	Ngaloi Petrus , " Asa ndigan pe la Kam kupersoken , aminna gia terpaksa aku mate ras Kam ! " Ajar-ajar si deban pe ngaloi bagi si ikataken Petrus enda .
40026036	Jenari seh Jesus ras ajar-ajarNa ku sada ingan si igelari Getsemane . Nina Jesus man ajar-ajarNa , " Kundul kam i jenda , Aku ertoto lebe ku jah . "
40026037	Petrus ras duana anak Sebedeus ibabaNa . Paksa e ceda ate Jesus dingen getem kal pusuhNa .
40026038	E maka nina man ajar-ajarNa si telu kalak e , " Ceda kal ateKu perbahan Kugejap maka Aku nandangi mate . Timai i jenda janah erjaga-jagalah ras Aku . "
40026039	Lawes Jesus terdauhen sitik nari , i je erjimpuh Ia jenari ertoto man Dibata nina , " O Bapa , adi banci buat min calung kiniseran enda i bas Aku nari . Tapi labo peratenKu , peratenNdulah jadi . "
40026040	Kenca bage mulihken Ia ndahi ajar-ajarNa si telu kalak ndai . IdapetiNa ajar-ajar e tunduh . E maka nina Jesus man Petrus , " Sada jam pe la kam ngasup erjaga ras Aku ?
40026041	Erjaga dingen ertotolah gelah ola kam ndabuh ku bas percuban . Ukur mehuli me , tapi daging kote kap ! "
40026042	Jenari lawes Jesus pedua kaliken ertoto nina , " O Bapa , adi la kin banci la Kuinem calung e , peratenNdulah jadi . "
40026043	Mulihken ka Jesus ndahi ajar-ajarNa si telu kalak , idapetiNa ajar-ajar e tunduh , perbahan madat kal matana .
40026044	Ipelepas Jesus ajar-ajar e tunduh , lawes Ia petelu kaliken ertoto ; pertotonNa bali ras si ndai .
40026045	Kenca bage mulihken Ia ndahi ajar-ajarNa si telu kalak e , nina , " Tunduh dingen pekesahken denga kam ? Nehenlah ! Enggo seh paksana , Anak Manusia iendesken man kalak perdosa .
40026046	Kekekenlah , ota lawes kita . Enggo reh si ndudurken Aku . "
40026047	Sanga Jesus ngerana denga seh me Judas , sekalak i bas ajar-ajar si sepuluh dua . Ibabana sada rombongan si maba pedang ras perpalu . Rombongan enda isuruh imam-imam si mbelin ras peminpin-peminpin kalak Jahudi .
40026048	Judas enggo mereken tanda man rombongen e nina , " Ise kari kuema e me kalakna . Tangkaplah Ia ! "
40026049	Kenca seh Judas e minter ideherina Jesus nina , " Mejuah-juah Guru , " jenari iemana Jesus .
40026050	Tapi ngaloi Jesus man bana , " O teman , kai atendu reh ku jenda ? " Itangkap kalak ndai Jesus , dingen nteguh itagangina .
40026051	Perbahan si e ngelawan sekalak ajar-ajar Jesus . Idekdekna pedangna jenari itampulna sekalak juak-juak Imam si Mbelin seh retap cupingna .
40026052	Tapi nina Jesus man ajar-ajarNa e , " Sembungken pedangndu e , sabap kalak si make pedang mate pagi ibahan pedang .
40026053	La kin ietehndu maka banci Kupindo penampat BapangKu gelah isuruhNa lebih sepuluh dua pasuken tentera malekat nampati Aku ?
40026054	Tapi adi bage , ma lanai seh kai si enggo tersurat i bas Pustaka Si Badia , maka arus jadi bage ? "
40026055	Jenari nina Jesus man rombongen e , " Akapndu kin Aku enda pengerampok maka reh kam maba pedang ras perpalu nangkap Aku ? Tep-tep wari nge Aku ngajar i bas Rumah Pertoton janah la itangkapndu .
40026056	Tapi kerina enda arus jadi gelah seh kai si tersurat i bas Pustaka Si Badia . " Jenari kiamen kerina ajar-ajar Jesus nadingken Ia .
40026057	Kenca bage ibaba kalak ndai Jesus ku rumah Kayapas , Imam si Mbelin . I bas rumah e enggo pulung guru-guru agama Jahudi ras peminpin-peminpin kalak Jahudi .
40026058	Petrus ngikut-ngikut i dauh-dauh nari seh ku kesain rumah Imam si Mbelin e . Kenca seh i bas kesain e , kundul ia ras pengawal guna ngenehen kuga kedungenna .
40026059	Imam-imam si mbelin ras kerina si ersidang ndarami saksi si nalahken Jesus gelah banci Jesus ibunuh .
40026060	Tapi la idatna salah Jesus aminna gia nterem saksi si ngerana . Dungna tedis ku lebe dua kalak saksi ,
40026061	Jenari nina , " Pernah ikatakenNa , ' Aku ngasup ngeruntuhken Rumah Pertoton Dibata janah i bas wari si peteluken enggo ka dung Kubangun mulihi . ' "
40026062	Jenari tedis Imam si Mbelin nina man Jesus , " La lit jabapndu nandangi saksi si ngelawan Kam enda ? "
40026063	Tapi sinik saja Jesus . Ngerana ka Imam si Mbelin man Jesus , " I bas gelar Dibata si nggeluh kupindo gelah ersumpah kam man kami : Tuhu kin Kam Mesias si ipadanken Dibata e ? "
40026064	Erjabap Jesus , " Bagi si ikatakenndu e me . Tapi Kukataken man bandu : Mulai genduari nari idahndu me , Anak Manusia si isuruh Dibata kundul arah kemuhen si Mada Kuasa janah reh pagi i datas embun i langit . "
40026065	Megi kata Jesus e , icaingken Imam si Mbelin uisna jenari nina , " Enggo igombangina Dibata ! Man kadenta nari kin saksi ? Genduari enggo ibegindu Ia nggombangi Dibata .
40026066	Kuga iakapndu ? " Erjabap kalak si ersidang , " Ia enggo ersalah janah arus ibunuh . "
40026067	Jenari iciduri kalak ndai ayo Jesus , itinjuina , deba nggudamisa ,
40026068	janah nina , " Kataken dage ise nggudam Kam , o Mesias ! "
40026069	Asum Petrus kundul i kesain , reh sekalak singuda-nguda ndeheri ia ; singuda-nguda e juak-juak Imam si Mbelin . Nina man Petrus , " Kam pe megati kap ras Jesus kalak Galilea ah . "
40026070	Tapi merso Petrus i lebe-lebe kalak e kerina nina , " La kuangka katandu e . "
40026071	Jenari lawes Petrus ku pintu gerbang . Sekalak diberu , e me juak-juak si deban , ngidah ia , jenari nina man kalak si i je , " Ia kap teman Jesus kalak Nasaret e . "
40026072	Merso ka Petrus nina , " Pang aku ersumpah , la kutandai pe Ia ! "
40026073	La ndekahsa reh ka kalak tedis-tedis i je ndahi Petrus , jenari nina , " Pasti kam sekalak ibas temanNa e . Ketandan kap arah cakapndu ! "
40026074	Jenari ersumpah Petrus nina , " La kutandai Ia ! " Paksa e tekuak minter manuk .
40026075	Janah minter inget Petrus kai si ikataken Jesus man bana , asum nina Jesus man bana , " Ope denga tekuak manuk enggo ipersokenndu Aku telu kali . " Jenari lawes ia ndarat , tangis ia sabap ceda atena .
40027001	I bas erpagi-pagi si lampas pulung kerina imam-imam si mbelin ras pertua-pertua kalak Jahudi . Enggo ersada arihna guna munuh Jesus .
40027002	Igarikenna Jesus jenari iendeskenna man Pilatus , Gubernur Pemerentah Roma .
40027003	Ngidah Jesus ibaba ku pengadilen erkadiola Judas . Jenari iulihkenna duit pirak si telu puluh e man imam-imam si mbelin ras peminpin-peminpin kalak Jahudi .
40027004	Nina Judas , " Aku enggo erdosa sabap kududurken kalak si la ersalah guna ibunuh . " Ngaloi imam-imam si mbelin ras peminpin e , " Kerna si e la urusen kami . Ena urusenndu . "
40027005	Ibenterken Judas duit e ku bas Rumah Pertoton , jenari lawes ia ndelis .
40027006	Ibuat imam-imam si mbelin duit e , jenari nina , " Duit enda duit dareh , e maka rikutken Undang-undang agamanta la banci ipersembahken man Dibata . "
40027007	Kenca icakapken ras-ras itukurkenna duit e ku Taneh Pande Kudin , guna ijadiken kuburen kalak pertandang .
40027008	Perbahan si e me maka seh asa genduari taneh e igelari " Taneh Dareh " .
40027009	Alu bage enggo seh kai si ikataken Nabi Jeremia nina , " Ibuatna duit pirak telu puluh , e me erga sekalak jelma si itetapken kalak Israel ,
40027010	jenari itukurkenna ku taneh pande kudin , bagi enggo ikataken Tuhan man bangku . "
40027011	Kenca e Jesus ibaba ku adep-adepen Gubernur . Jenari nungkun Gubernur e man Jesus , nina , " Kam kin Raja kalak Jahudi ? " Erjabap Jesus , " Bagi katandu e me . "
40027012	Tapi pengadun imam-imam si mbelin ras peminpin-peminpin e kerna Ia sengkebabah ranan pe la ijabapNa .
40027013	E maka nina Pilatus man baNa , " La kin ibegindu pengadun kalak enda kerina ? "
40027014	Tapi sengkebabah ranan pe la ijabap Jesus , e maka mamang kal ate Gubernur e .
40027015	Enggo jadi kebiasan maka i bas tep-tep Wari Raya Paskah ibebasken Pilatus sekalak kalak tahanen si ipilih kalak si nterem .
40027016	Paksa si e lit sekalak i bas penjara terberita kal kejahatenna , gelarna Barabas .
40027017	E maka kenca pulung jelma si nterem nungkun Pilatus nina , " Ise atendu kubebasken , Barabas ntah Jesus si igelari Mesias e ? "
40027018	Terang ieteh Pilatus maka Jesus iendesken man bana erkite-kiteken cian ate kalak ngenehen Jesus .
40027019	Asum Pilatus kundul i bas ingan ersidang , isuruh ndeharana pertenahen , ndahi ia ngataken , " Ola campurindu urusen kalak si bujur e , sabap gulut kal nipingku nderbinai kerna Ia . "
40027020	Imam-imam si mbelin ras pertua-pertua kalak Jahudi ngendik-ngendik jelma si nterem guna ngataken man Pilatus gelah Barabas ibebasken janah Jesus ibunuh .
40027021	Tapi nungkun Gubernur , " Apai atendu kubebasken i bas si dua kalak enda ? " Erjabap jelma si nterem e , " Barabas ! "
40027022	Nungkun ka Pilatus , " Adi bage , kuga dage kubahan Jesus si igalari Mesias enda ? " Erjabap kalak e kerina , " Pakukenlah Ia ku kayu persilang ! "
40027023	Tapi nina Pilatus , " Kai kin salahNa ? " Lanai ibegiken jelma si nterem Gubernur e ngerana . Tapi reh gangna sorana nina , " Pakukenlah Ia ku kayu persilang ! "
40027024	Ngidah si e lanai akap Pilatus tersuriangi kalak si nterem sabap reh gejekna nari nge maka banci , e maka ibuatna lau , iburihina tanna i lebe-lebe kalak si nterem janah nina , " Aku la ertanggung jawab i bas kematenNa ! Kamlah si ertanggung jawab ! "
40027025	Ngaloi kerina kalak si nterem nina , " I bas kematenNa kami kerina ertanggung jawab ras anak-anak kami . "
40027026	Jenari ibebasken Pilatus si Barabas , tapi Jesus isuruhna iligasi perajurit dingen iendeskenna pe gelah ipakuken ku kayu persilang .
40027027	Ibaba perajurit Jesus ku istana gubernur , ije kerina perajurit engkeleweti Ia .
40027028	Itangtangina uis Jesus , jenari ipakekenna man Jesus uis si megara .
40027029	Kenca bage ibahanna sada tengkuluk duri jenari itamakenna ku takal Jesus janah itamakenna pe ciken buluh ku tan Jesus si kemuhen . Igombang-gombangi kalak e Jesus , erjimpuh ia i lebe-lebeNa , jenari nina , " Tabi , o Raja kalak Jahudi ! "
40027030	Jenari icidurina , ibuatna buluh e , ipekpekkenna ku takal Jesus .
40027031	Kenca puas akapna nggombang-gombangi Jesus , itangtangina uis si megara e jenari ipakekenna ka mulihken uis Jesus si tangtangna ndai . Kenca bage ibabana Jesus ndarat gelah ipakuken ku kayu persilang .
40027032	Asum rombongen e erdalan ku darat kuta , jumpa ia ras Simon kalak Kireni . Simon enda me ipaksa perajurit-perajurit maba kayu persilang Jesus .
40027033	Jenari seh me ia kerina ku sada ingan si igelari Golgota , ertina : " Ingan takal-takal " .
40027034	I je ibereken kalak ndai inem Jesus anggur si enggo icampur ras pegu ; tapi kenca icecap Jesus , la Ia nggit nginemsa .
40027035	Kenca Jesus ipakuken perajurit-perajurit e , itikam-tandukkenna uis Jesus .
40027036	Jenari kundul ia njagai Jesus .
40027037	Arah babo takal Jesus isuratkenna kesalahen si erbahanca Ia iukum mate : " Enda Jesus , Raja kalak Jahudi " .
40027038	Jenari ipakukenna ka dua kalak jahat , sekalak arah kemuhen Jesus , janah sekalak nari arah kawesNa .
40027039	Kalak si mentas arah ingan e ngupir , janah icekurakina Jesus nina ,
40027040	" IruntuhkenNdu ateNdu Rumah Pertoton dingen majekkenca i bas telu wari ! Adi Kam kin Anak Dibata , pulahilah baNdu . Nusurlah i kayu persilang e nari ! "
40027041	Imam-imam si mbelin pe ras guru-guru agama bage pe peminpin-peminpin kalak Jahudi nggombang-gombangi Jesus nina ,
40027042	" Kalak si deban ipulahiNa tapi Ia jine la terpulahiNa baNa . Ma Ia kin Raja kalak Israel ? Adi nusur Ia genduari , tek kami man baNa !
40027043	Ia tek man Dibata janah ikatakenNa maka Ia me Anak Dibata . Sinehenlah ntah nggit kin Dibata mulahi Ia genduari . "
40027044	Kalak jahat si ipakuken ras Ia e pe nggombang-gombangi Ia .
40027045	Mulai ciger gelap kerina negeri e , telu jam dekahna .
40027046	Kira-kira jam telu karaben serko Jesus alu sora megang , nina , " Eli , Eli , lama sabakhtani ? " ertina : " O , DibatangKu , o , DibatangKu , ngkai maka itadingkenNdu Aku ? "
40027047	Piga-piga kalak si tedis i je megi sora Jesus , e maka nina , " IlebuhNa Elia ! "
40027048	Minter kiam sekalak muat bunga karang . Icelupkenna bunga karang e ku bas anggur si macem , jenari idudurkenna ku babah Jesus alu galah .
40027049	Tapi nina kalak si deban , " Timai lebe , sinehen ntah reh kin Elia e mulahi Ia ! "
40027050	Sekali nari serko Jesus jenari keri kesahNa .
40027051	Paksa si e merigat kire-kire Rumah Pertoton idas nari seh ku teruh . Taneh linuren , uruk-uruk batu pecah ,
40027052	kuburen-kuburen talang , janah nterem kalak si badia si enggo mate ipekeke Dibata i bas si mate nari .
40027053	Itadingkenna kuburen e ; janah kenca keke Jesus i bas si mate nari bengket ia ku Jerusalem ; i je nterem kalak ngidah ia kerina .
40027054	Asum perwira ras perajurit-perajurit si erjaga ngidah kejadin e kerina , mbiar kal ia , janah nina , " Tuhu-tuhu me Ia Anak Dibata . "
40027055	I dauh-dauh nari nterem diberu ngenehenca . Diberu e , e me si ngikutken Jesus i Galilea nari dingen si enggo nampati Jesus .
40027056	Piga-piga i bas si e , e me Maria Magdalena , Maria nande Jakup ras Jusup bage pe ndehara Sebedeus .
40027057	Kenca ben wari , reh sekalak kalak bayak ; ia kalak Arimatea , gelarna Jusup . Ia enggo tek man Jesus .
40027058	Ngadap ia man Pilatus guna mindo mait Jesus . Isuruh Pilatus perajurit-perajurit mereken mait e man Jusup .
40027059	Ibuat Jusup mait Jesus e , ibalutina alu kain dagangen mbaru ,
40027060	jenari itamakenna ku bas kuburenna jine . Kuburen e mbaru denga itukakna i bas lingling batu . Kenca igulingkenna batu si mbelin guna nutupi kuburen e lawes ia .
40027061	Maria Magdalena ras Maria si deban kundul ngalaken kuburen e .
40027062	Pepagina kenca wari persikapen wari Sabat ngadap imam-imam si mbelin ras kalak Parisi man Pilatus .
40027063	Nina man Pilatus , " O tuan , inget kami maka nina penipu e asum Ia nggeluh denga , ' Kenca telu wari iepekeke me Aku . '
40027064	E maka suruhlah perajurit-perajurit erjaga i kuburen seh wari peteluken . Adi lang , banci reh ajar-ajarNa nangkosa jenari ikatakenna man kalak si nterem , ' Ia enggo ipekeke ibas si mate nari . ' Adi bage penipun si peduaken enda keleken asa si arah lebe . "
40027065	Ngaloi Pilatus , " Babalah perajurit-perajurit , to lawes janah jagailah kuburen e asa ngasupndu . "
40027066	E maka lawes ia ku kuburen , ibahanna cap ibas batu kuburen e jenari isuruhna perajurit-perajurit njagaisa .
40028001	Kenca lepas wari Sabat , erpagi-pagi si lampas wari Minggu , lawes Maria Magdalena ras Maria si deban ku kuburen Jesus .
40028002	Rempet jadi linur mehantu kal . Sekalak malekat Tuhan nusur i Surga nari , igulingkenna batu e jenari kundul ia i babona .
40028003	Ayona ersinalsal bagi kilap janah uisna mbentar bagi kapas .
40028004	Mbiar kal perajurit-perajurit si erjaga e , nggirgir ia jenari ampar bagi kalak mate .
40028005	Ngerana malekat e man diberu ndai , " Ola kam mbiar ! Kueteh nge maka idaramindu Jesus si enggo ipakuken ku kayu persilang e .
40028006	Ia lanai i jenda . Ia enggo ipekeke Dibata i bas si mate nari bagi enggo pernah ikatakenNa man bandu . Mari , nehenlah inganNa cibal e .
40028007	To pedas-pedaslah kam lawes , katakenlah man ajar-ajarNa , ' Ia enggo ipekeke i bas si mate nari , janah genduari leben Ia ku Galilea asa kam . I jah idahndu me Ia . ' Ingetlah kai si kukataken man bandu enda . "
40028008	E maka minter itadingken diberu ndai kuburen e . Mbiar kal ia janah meriah ka ukurna . Kiam-kiam ia , ijumpaina ajar-ajar Jesus guna ngatakenca .
40028009	Rempet reh Jesus njumpai diberu e nina , " Mejuah-juah ! " Ideheri kalak e Jesus , ijemakna nahe Jesus janah isembahna .
40028010	Nina Jesus man bana , " Ola kam mbiar to lawes , suruh senina-seninangKu ku Galilea . I jah idahna me Aku . "
40028011	Asum diberu-diberu e nerusken perdalanenna , piga-piga perajurit si erjaga i kuburen mulihken ku kuta . Iturikenna man imam-imam si mbelin kerina si enggo jadi .
40028012	E maka arih-arih imam-imam si mbelin ras peminpin-peminpin kalak Jahudi . Jenari iberekenna melala duit man perajurit-perajurit e ,
40028013	nina , " Arus ikatakenndu maka rebinai asum kam tunduh reh ajar-ajarNa nangko maitNa .
40028014	Adi ibegi Gubernur berita enda , kami ngerana ras ia , ola aru atendu kerna si e . "
40028015	Ialoken perajurit-perajurit duit e jenari idalankenna kai si isuruh imam-imam si mbelin ras peminpin-peminpin e . Seh i bas wari enda berita kerna si enda mbar i tengah-tengah kalak Jahudi .
40028016	Ajar-ajar si sepuluh sada kalak lawes ku uruk i Galilea , ku ingan si enggo ikataken Jesus man bana .
40028017	Asum idah ajar-ajar e Jesus , isembahna Ia , aminna gia piga-piga kalak ibas ia sangsi .
40028018	Ideheri Jesus ajar-ajar , jenari nina , " Enggo ibereken Dibata man bangKu kerina kuasa i Surga ras i doni .
40028019	Laweslah ku kerina bangsa manusia , bahanlah ia jadi ajar-ajarKu : Peridiken ia ibas gelar Bapa , gelar Anak , ras gelar Kesah Si Badia ,
40028020	janah ajari ia ngikutken kerina si enggo Kupedahken man bandu . Janah ingetlah ! Aku tetap kap ras kam seh ku kedungen jaman . "
41001001	Enda me Berita Si Meriah kerna Jesus Kristus Anak Dibata .
41001002	Ibenaken sue ras si isuratken Nabi Jesaya , " Nina Dibata , ' Nehenlah , Kusuruh persuruhenKu leben asa Kam , ia me si nikapken dalan man baNdu . '
41001003	Lit sekalak si erlebuh i taneh si mesawang , ' Pesikaplah dalan man Tuhan ; pepinter dalanNa ! ' "
41001004	Sue ras si tersurat e , reh me Johanes Peridiken ku taneh si mesawang . Iperidikenna kalak janah ipesehna berita ibas Dibata nari nina , " Jeralah , maka kam iperidiken , gelah dosa-dosandu ialemi Dibata . "
41001005	E maka kerina jelma i taneh Judea ras i kota Jerusalem reh megiken Johanes . Iakukenna dosana janah iperidiken Johanes ia i bas Lau Jordan .
41001006	Paken Johanes e me kap : jubahna ibas mbulu unta nari , genditna ibas kuling-kuling nari , nakanna labang ras tengguli kerangen .
41001007	Ikatakenna pe man kalak ndai nina , " Reh me sekalak si lebih erkuasa asangken aku . Mungkuk ngosari tinali sepatuna pe aku la metunggung .
41001008	Aku , mpridiken kam alu lau , tapi Ia pagi , mpridiken kam alu Kesah Si Badia . "
41001009	La ndekahsa kenca si e , reh Jesus i Nasaret taneh Galilea nari . Ia pe iperidiken Johanes i bas Lau Jordan .
41001010	Ndarat kenca Jesus ibas lau nari , rempet idahNa langit talang , janah Kesah Si Badia nusur ku baboNa bagi nderapati .
41001011	Terbegi pe sora i Surga nari , " Kam kap AnakKu si Kukelengi , Kam kap si ngena ateKu . "
41001012	Kenca si e minter Ia ibabai Kesah Si Badia ku taneh si mesawang .
41001013	Dekahna Ia i je lit empat puluh wari . I je me Ia icubai si Iblis . I bas ingan e , melala pe rubia-rubia si meliar . Tapi malekat-malekat reh nampati Ia .
41001014	Kenca Johanes Peridiken ipenjaraken , lawes Jesus ku Galilea . IberitakenNa Berita Si Meriah si rehna ibas Dibata nari nina ,
41001015	" Enggo seh paksana maka reh me Kinirajan Dibata ! Jeralah , janah teklah nandangi Berita Si Meriah ! "
41001016	Sanga Jesus erdalan arah tepi Dano Galilea , idahNa dua kalak penjala nurung sangana njala . Gelarna Simon ras Andreas ; duana ia sembuyak .
41001017	Nina Jesus man si dua kalak e , " Mari ikutken Aku , maka Kuajari kam jadi penjala jelma . "
41001018	Minter itadingkenna jalana janah ikutkenna Jesus .
41001019	La ndauhsa Jesus erdalan idahNa ka dua kalak si ersembuyak , e me Jakup ras Johanes anak Sebedeus , sanga nikapken jalana i bas perahuna .
41001020	Minter idilo Jesus duana . E maka itadingkenna bapana Sebedeus ras kalak upahen i bas perahuna jenari ikutkenna Jesus .
41001021	Seh ia kerina i kota Kapernaum . Asum wari Sabat kalak Jahudi minter lawes Jesus ku rumah pertoton jenari ibenakenNa ngajar .
41001022	Ia ngajar la bali ras guru-guru agama . Ia ngajar alu kuasa . E maka mamang ate kalak si megi pengajarenNa .
41001023	Paksa si e reh sekalak setanen ku bas rumah pertoton janah serko ia nina ,
41001024	" Man kadendu kin kami o , Jesus kalak Nasaret ? Reh ateNdu munuh kami kin ? Kueteh nge ise Kam . Kam me si Badia ibas Dibata nari ! "
41001025	Isergangi Jesus setan ndai nina , " Sinik ! Ndaratlah ibas ia nari ! "
41001026	Idampes-dampesken setan e si setanen ndai , e maka ndarat setan e ibas ia nari janahna serko .
41001027	Kerina kalak kemamangen . Si sungkun-sungkunen ia sapih-sapih ia nina , " Kai kin enda ndia ? Pengajaren si mbaru ? I bas Ia lit kuasa . IpelawesNa setan-setan , janah setan-setan ngikutken kataNa ! "
41001028	E maka berita kerna Jesus pedas mbar ku belang-belang taneh Galilea .
41001029	Jesus ras ajar-ajarNa nadingken rumah pertoton , lawes ku rumah Simon ras Andreas , ikut pe Jakup ras Johanes .
41001030	Mami Simon ampar i bas ingan medem perbahan sakit . Kenca seh Jesus i rumah , minter seh baNa berita enda .
41001031	Idahi Jesus mami Simon ndai , ijemakNa tanna , e maka ipekekeNa , janah minter malem penakitna . Jenari kuskas mami Simon ngelai Jesus ras kalak ndai kerina .
41001032	Kenca sundut matawari enggo , nandangi gelap , ibaba kalak man Jesus kerina si penakiten ras si setanen .
41001033	Kerina anak kuta e pulung i lebe-lebe rumah ndai .
41001034	Erbage-bage penakit jelma si nterem ipepalemNa , janah setan-setan pe ipelawesNa . La ipediat Jesus pe setan-setan e ngerana , sabap ieteh setan-setan ise Ia .
41001035	Pepagina erpagi-pagi si lampas ope denga terang wari keke Jesus lawes Ia ku ingan si melenget . I je ertoto Ia .
41001036	Tapi Simon ras teman-temanna lawes ndarami Ia .
41001037	Kenca jumpa nina man Jesus , " Kerina kalak ndarami Kam . "
41001038	Erjabap Jesus , " Kita arus berkat ku kuta-kuta si deban , i taneh Galilea enda , gelah i je pe Kuberitaken ka Berita Si Meriah . Sabap guna si e kap maka Aku reh . "
41001039	E maka isiari Jesus kerina kuta-kuta i Galilea . Ngajar Ia i bas rumah pertoton kalak Jahudi janah ipelawesNa setan-setan .
41001040	Reh me sekalak gadamen ndahi Jesus , nembah erjimpuh i lebe-lebe Jesus mindo perkuah ateNa nina , " Bicara nggit Kam , ngasup kap Kam pepalem aku . "
41001041	Mekuah ate Jesus idudurkenNa tanNa janah ijemakNa kalak gadamen ndai jenari nina Jesus man bana , " Nggit Aku , malemlah kam . "
41001042	Minter malem gadamna janah mejelis pe dagingna .
41001043	Jenari isuruh Jesus ia lawes janah ipedahiNa ,
41001044	" Jaga , ola turiken man ise pe kerna si enda . Tapi laweslah , cidahken bandu man imam . Gelah tek kalak maka kam enggo malem , bahan persembahenndu bagi isuruh Musa . "
41001045	E maka lawes kalak si enggo malem ndai . Tapi la tergengkenca sinik . Ku ja ia lawes , i je iturikenna kerna Jesus si pepalem ia . Perbahan si e , lanai terang-terangen Jesus reh ku bas sada-sada kuta . E maka i bas ingan si melenget Ia . Bage gia rehen nge kalak i ja nari pe ndahi Ia .
41002001	Kenca lepas piga-piga wari mulihken Jesus ku Kapernaum . Minter mbar berita maka Ia i rumah .
41002002	E maka nterem jelma rehen seh maka rumah ndai enggo picet . I lebe-lebe pintun pe nterem jelma . Sanga Jesus ngajar ,
41002003	reh empat kalak dilaki ngelanja sekalak si pangpangen .
41002004	Perbahan picetna rumah , lanai lit dalan naruhken si pangpangen e man Jesus . E maka italangi si empat kalak ndai tarum rumah ibabo ingan Jesus . Kenca talang , itantanna kalak si pangpangen e ras tilamna ku teruh .
41002005	Ngidah belinna kiniteken kalak enda nina Jesus man si pangpangen ndai , " O , anakKu , dosandu enggo ialemi . "
41002006	Piga-piga guru agama si kundul i je nungkun i bas ukurna ,
41002007	" Engkai maka bage kal pangna Ia ngerana ? Ia encekuraki Dibata . Ise pe labo ngasup ngalemi dosa , seakatan Dibata . "
41002008	Minter ieteh Jesus perukuren kalak enda , e maka nina Jesus man bana , " Engkai maka bage perukurenndu ?
41002009	Apai kin sukahen ngatakenca man kalak si pangpangen enda : ' Dosandu enggo ialemi , ' asangken , ' Kekeken , angkat tilamndu , erdalanlah ? '
41002010	Kucidahken pe man bandu , maka lit kuasa i bas Anak Manusia persuruhen Dibata guna ngalemi dosa i doni enda . " E maka nina Jesus man kalak si pangpangen ndai ,
41002011	" Kukataken man bandu , kekeken , angkat tilamndu , jenari mulihlah ku rumahndu ! "
41002012	Sanga si e minter ia keke i lebe-lebe jelma si nterem , janah iangkatna tilamna jenari berkat ia . Mamang kal ate kalak ngidahsa . E maka ipujina Dibata nina , " Langa pernah idah kami kejadin si bagenda ! "
41002013	Lawes ka Jesus ku tepi Dano Galilea . Kalak si nterem reh ndahi Ia . E maka ibenakenNa ngajar .
41002014	Kenca Jesus erdalan ka ibas ingan si ndai nari , idahNa sekalak pengalo cuke , gelarna Lewi anak Alpeus , kundul i bas kantorna . E maka nina Jesus man bana , " Ikutken Aku . " Minter keke Lewi ikutkenna Jesus .
41002015	Sekali jadi , man Jesus ras ajar-ajarNa i rumah Lewi . Nterem pengalo cuke ras kalak perdosa reh ngikutken Jesus . Janah nterem ibas kalak e nari man nemani Jesus ras ajar-ajarNa .
41002016	Piga-piga guru agama kalak Parisi ngidahsa . E maka isungkunna ajar-ajar Jesus nina , " Engkai maka Ia man dingen minem ras pengalo cuke bage pe ras kalak perdosa e ? "
41002017	Penungkunen enda ibegi Jesus e maka ijabapNa , " Kalak sakit nge si perlu dokter , labo kalak sehat . Aku reh labo guna ndilo kalak si bujur akapna bana tapi guna ndilo kalak perdosa . "
41002018	Sekali jadi sanga ajar-ajar Johanes Peridiken ras kalak Parisi erpuasa , reh kalak nungkun man Jesus nina , " Engkai maka ajar-ajarNdu la erpuasa , sedangken ajar-ajar Johanes Peridiken ras kalak Parisi erpuasa ? "
41002019	Erjabap Jesus nina , " Metunggung kin akapndu adi temue i bas kerja erdemu bayu erpuasa ? Tentu lang . Sanga ia ras si empo denga tentu la ia erpuasa .
41002020	Tapi lit masana maka sirang ia ras si empo . I bas paksa si e pagi erpuasa ia .
41002021	La lit kalak ngerangkapi uis si enggo buruk alu uis si mbaru . Sabap adi bage ibahanna maka reh belangna rigat uis si buruk ndai .
41002022	Bage pe labo itamaken kalak lau anggur si mbaru ku bas guci kuling-kuling si enggo male , gelah ola pecah guci ndai . Sabap adi bage ibahanna sia-sia anggur ras guci ndai . Si mehulina min anggur si mbaru itamaken ku bas guci si mbaru ! "
41002023	Sekali jadi , sanga wari Sabat kalak Jahudi , Jesus ras ajar-ajarNa mentas arah juma gandum . Janahna erdalan iputikken ajar-ajar ruhi gandum e .
41002024	E maka nina kalak Parisi man Jesus , " Nehenlah ! Ajar-ajarNdu ngelanggar Undang-undang agamanta . Ibahanna kai si la banci ilakoken i bas wari Sabat . "
41002025	Ngaloi Jesus , " Langa kin pernah iogendu kuga perbahanen Daud sanga ia ras teman-temanna ibas kepiceten ras kelihen ?
41002026	Kejadin e paksa Abiatar jadi Imam si Mbelin . Bengket Daud ku bas rumah Dibata janah ibuatna roti si ipersembahken man Dibata . Rikutken Undang-undang imam-imam ngenca banci man roti e . Tapi e me ipan Daud janah iberekenna pe man teman-temanna . "
41002027	Tole nina Jesus man kalak ndai , " Wari Sabat iaturken guna manusia . Labo manusia guna wari Sabat .
41002028	Jadi Anak Manusia si isuruh Dibata pe erkuasa nandangi wari Sabat . "
41003001	E maka bengket ka Jesus ku rumah pertoton kalak Jahudi . I je lit sekalak si sembelah tanna enggo kesip perban mate serapen .
41003002	I bas si pulung e lit piga-piga kalak si ndaram-ndarami kesalahen Jesus gelah banci iaduken . E maka terus iperdiatekenna Jesus ntah ipepalemNa kin kalak i bas wari Sabat .
41003003	Nina Jesus man si mate serapen tanna ndai , " Mari tedis kam i lebe enda ! "
41003004	E maka isungkun Jesus kalak ndai nina , " Rikutken agama , kai kin banci ibahan i bas wari Sabat ? Erbahan si mehuli ntah si jahat ? Nampati geluh manusia ntah munuhsa ? " Tapi sinik saja kalak ndai .
41003005	Merawa Jesus , ipernehenNa jelma sekelewetNa . Tapi ceda ka ateNa ngidah perukuren kalak Parisi ndai . E maka nina man si mate serapen tanna ndai , " Pepinter tanndu . " Ipepinterna tanna janah minter malem .
41003006	Jenari lawes kalak Parisi , ijumpaina piga-piga kalak Herodiani . Arih-arih ia guna munuh Jesus .
41003007	Jesus ras ajar-ajarNa lawes ku Dano Galilea janah nterem jelma ngikutken Ia .
41003008	Jelma si nterem enda ndai reh i Galilea nari , i Judea nari , i Jerusalem nari , i Idumea nari , i lepar Lau Jordan nari ras kuta-kuta deherken Tirus ras Sidon nari . Kalak si nterem e reh ndahi Jesus sabap ibegina berita kerna perbahanen Jesus .
41003009	Perbahan seh kal teremna jelma si reh e , e maka isuruh Jesus ajar-ajarNa nikapken sada perahu guna Ia . Alu bage jelma si nterem lanai ngasak-ngasak ku Ia .
41003010	Sabap enggo nterem jelma ipepalemNa , e maka kerina kalak si penakiten siasak-asaken ndahi Jesus , atena njemak Jesus gelah malem penakitna .
41003011	Bage pe adi lit kalak si setanen ngidah Jesus , minter ia reh , iguling-gulingna bana i lebe-lebe Jesus janahna serko nina , " Kam kap Anak Dibata ! "
41003012	Tapi alu mesangat ilarang Jesus kalak nuriken ise kin Ia .
41003013	E maka lawes Jesus ku das uruk-uruk , janah idiloNa kalak rikutken si payo iakapNa . Kalak enda ndai reh ndahi Jesus .
41003014	E maka itetapken Jesus sepuluh dua kalak jadi Rasul . Nina Jesus man si sepuluh dua kalak ndai , " Kam enggo Kupilih gelah ras Aku . Kusuruh kam ngajar ,
41003015	janah lit kuasandu mpelawes setan-setan . "
41003016	Enda me gelarna si sepuluh dua kalak si ipilih Jesus ; Simon ( igelari Petrus ) ,
41003017	Jakup ras seninana Johanes anak Sebedeus ( duana ia igelari Jesus si Boanergis , ertina , " Anak lenggur " ) .
41003018	Andreas , Pilipus , Bartolomeus , Matius , Tomas , Jakup anak Alpeus , Tadius , Simon Pejuang ,
41003019	janah Judas Iskariot , si ndayaken Jesus .
41003020	Kenca Jesus mulih ku rumah , minter ka pulung jelma si nterem , seh maka lanai sempat Jesus ras ajar-ajarNa man .
41003021	Sanga ibegi keluarga cakap maka Ia lanai sehsa , e maka reh ia ngelegi Jesus .
41003022	Guru-guru agama si reh i Jerusalem nari ngatakenca maka i bas Ia lit Balsebul . " Pengulu setan e nge si mereken kuasa man baNa maka terpelawesNa setan-setan , " nina .
41003023	E maka idilo Jesus kalak ndai , jenari iturikenNa piga-piga perumpaman nina , " Kuga banci setan pelawesken setan ?
41003024	Adi i bas sada negara lit perubaten ras perpecahen tentu la ndekah umur negara ndai .
41003025	Bage pe adi i bas sada jabu turah rusur perubaten , tentu la ndekah umur jabu e .
41003026	Jadi adi kerajan setan erbelah-belah tentu lanai ia erkuasa , janah enggo seh pe kedungenna .
41003027	Ise pe labo ngasup bengket ku bas rumah kalak si megegeh guna ngerampasi erta-ertana , pala iketna lebe kalak si megegeh ndai , e maka banci irampasina .
41003028	Ingetlah ! Kerina dosa-dosa ras cakap si ncekuraki Dibata banci ialemi Dibata .
41003029	Tapi kalak si nimbak Kesah Si Badia asa ndigan pe la ialemi . Sabap enggo ibahanna dosa si rasa lalap . "
41003030	Enda ikataken Jesus sabap piga-piga enggo ngatakenca maka Ia keseluken setan .
41003031	E maka reh nande Jesus ras senina-seninaNa . Isuruhna kalak ku rumah ndilo Jesus , janah ia kerina nimai i darat .
41003032	Ikataken kalak si nterem si kundul i kelewet Jesus e man baNa nina , " Ah nandeNdu ras senina-seninaNdu i darat , Kam atena . "
41003033	Erjabap Jesus nina , " Ise kin nandengKu ? Ise kin seninangKu ? "
41003034	Ipernehen Jesus kerina kalak si kundul i kelewetNa jenari nina , " Nehenlah ! Enda me nandengKu ras seninangKu !
41003035	Ise si nehken peraten Dibata , ia me seninangKu , turangKu ras nandengKu . "
41004001	Ngajar ka Jesus mulihi i tepi Dano Galilea . Perbahan teremna jelma reh , e maka inangkihNa sada perahu si lit i je ngadi-ngadi . I bas perahu ndai me Jesus kundul janah ngajar . Kalak si nterem tedis i tepi dano .
41004002	Melala pengajaren iajarkenNa man kalak ndai alu perumpaman . Nina i bas pengajarenNa ,
41004003	" Begikenlah ! Lit me sekalak perjuma , lawes ku juma ngambur benih .
41004004	Sanga ia ngambur benih deba ndabuh ku dalan . E maka reh perik-perik manganisa seh keri .
41004005	Deba ka ndabuh ku taneh si erbatu-batu . Perbahan la mbages tanehna e maka pedas turah benih ndai .
41004006	Tapi kenca iparpari las matawari minter melus dingen kerah , sabap la mbages uratna .
41004007	Lit ka ndabuh kempak peren duri . Peren duri ndai pedas perturahna janah iasakna benih si enggo turah e seh maka la banci erbuah .
41004008	Tapi deba ndabuh ku taneh si mehumur . Mejile perturahna , janah erbuah pe . Lit deba buahna telu puluh kali lipat , deba enem puluh , janah lit ka pe seratus kali lipat . "
41004009	E maka idungi Jesus pengajarenNa nina , " Begikenlah adi lit kin cupingndu . "
41004010	Sanga Jesus serap sisada , reh ajar-ajarNa si sepuluh dua kalak ras piga-piga kalak si megi perumpaman ndai ndahi Ia . Jenari isungkunna Jesus kerna maksud ras tujun perumpaman ndai .
41004011	Erjabap Jesus nina , " Man bandu enggo ibereken rahasia Kinirajan Dibata . Tapi kalak si deban si i darat , ibegikenna kerina alu perumpaman saja ,
41004012	e maka , ' Aminna gia ipernehenna , tapi labo idahna , aminna gia ibegina , tapi labo iangkana . Sabap adi idahna janah iangkana tentu jera ia janah Dibata ngalemi ia . ' "
41004013	Jenari isungkun Jesus kalak ndai nina , " La kin iangkandu perumpaman enda ? Adi lang kuga ka banci iangkandu perumpaman si deban ?
41004014	Si ngambur benih e kalak si meritaken berita ibas Dibata nari .
41004015	Mawen-mawen berita e ndabuh ku dalan e me kalak si megi berita e , i je ibegina , i je ka minter ibuat Iblis ibas ia nari Berita si enggo iamburken i bas ia e .
41004016	Berita si ndabuh ku taneh si erbatu-batu e me perumpaman kerna kalak si megi berita e , minter ialokenna alu meriah ukur .
41004017	Tapi kentisik ngenca , sabap berita e la rurat i bas ia . Reh kenca kiniseran ntah iayak-ayak kalak ia perbahan Berita e , minter ia murtad .
41004018	Berita si ndabuh ku bas peren duri e me perumpaman kerna kalak si megi Berita e ,
41004019	kearun kerna geluh enda , bage pe erkiteken kebayaken nipu ia , ras erbage-bage sura-sura si deban ngasak Berita e seh lanai erbuah .
41004020	Berita si iamburken ku taneh si mehumur e me perumpaman kalak si megikenca , ialokenna Berita e , erbuah pe . Lit telu puluh , lit enem puluh janah lit ka pe seratus kali lipat buahna . "
41004021	Tole nina Jesus , " Pernah kin isagani kalak lampu jenari itutupi alu tumba ntah pe itamana ku teruh ingan medem ? Ma kin itamakenna ku datas nahe pertendangen ?
41004022	Kerina si terbuni teridah nge pagi , janah kerina rahasia tangkas kap pagi .
41004023	Begikenlah , adi lit kin cupingndu ! "
41004024	Ikataken Jesus pe man kalak ndai , " Ukurkenlah kai si ibegindu ! Sukat-sukat si ipakendu man kalak si deban , e ka nge ipake man bandu , janah ibereken pe tambahna .
41004025	Kalak si lit i bas ia itambahi man bana , tapi kalak si la lit i bas ia , si sitik i bas ia e pe ibuat ibas ia nari . "
41004026	Iterusken Jesus ngerana nina , " Kinirajan Dibata banci iandingken ras sekalak si ngambur benih i jumana .
41004027	Paksa berngi tunduh ia ; suari idahina dahinna . Kidekah si e benih ndai ersuli , turah pe . Tapi kuga carana turah labo ieteh perjuma ndai .
41004028	Mahan bana taneh enda mereken ulihna . Tangtangna ersuli , jenari ertangke , kenca bage maka erbuah .
41004029	Kenca metua buahna ndai , mulai isabina sabap paksa rani enggo seh . "
41004030	Nina Jesus , " Bagi kai kin Kinirajan Dibata banci iandingken ? Kai contohna banci si pake guna nerangkenca ?
41004031	Kinirajan e bali ras benih sawi , e me benih si kitikna si isuanken i bas taneh .
41004032	Tapi kenca isuan turah me ia janah belinen asangken kerina gule-gulen . Lit dahan-dahanna seh maka perik-perik pe banci rasar i teruh bulungna si mbur . "
41004033	Alu perumpaman-perumpaman si bagenda me Jesus meritaken Berita ibas Dibata nari . Iajarken Jesus bagi ngasupna kalak ndai ngertikenca .
41004034	Adi la arah perumpaman labo kai pe ituriken Jesus man kalak si nterem . Tapi adi man ajar-ajarNa iturikenNa kerina .
41004035	Karaben i bas wari si ndai nina Jesus man ajar-ajarNa , " Ota ku lepar ah . "
41004036	E maka itadingken kalak ndai jelma si nterem . Inangkihi ajar-ajar perahu si enggo idatasi Jesus janah berkat ia ras . Perahu-perahu si deban pe lit i je .
41004037	Jesus arah pudi i bas perahu e , iamparkenNa takalNa i babo bantal jenari tunduh Ia . Paksa e rembus angin meter ras galumbang si merawa . Iombang-ambingkenna perahu e , dingen lau pe bengket ku bas . E maka ingeti ajar-ajar me Jesus nina , " O Guru , la kin kutera pe ukurndu amin bene pe kita ? "
41004038	
41004039	Keke Jesus , isergangiNa lau ras angin ndai nina , " Sinik ! " Jenari nina man lau , " Jenenglah ! " E maka minter angin ndai ngadi , janah lau ndai pe enggo jeneng kal .
41004040	Jenari nina Jesus man ajar-ajarNa , " Engkai maka kam mbiar kal ? Langa kin kam tek ? "
41004041	Reh biarna pe kalak ndai nina sapih-sapih ia , " Ise kin ndia Ia , maka angin ras galumbang ngikutken kataNa ? "
41005001	Seh me kalak ndai i lepar Dano Galilea daerah kalak Geraseni .
41005002	Nusurkenca Jesus i perahu nari , minter reh sekalak jelma i kuburen nari .
41005003	Si reh e setanen janah ringan i kuburen-kuburen .
41005004	Enggo piga-piga kali igariken tanna ras nahena alu rante besi , tapi icedakenna ras iretapina rante e . Perbahan seh kal gegehna , ise pe la ngasup nangkap ia .
41005005	Suari ras berngi ia erdalan-dalan i kuburen ras ku das uruk-uruk . Nderkuh-nderkuh ia janah itemtemina bana alu batu .
41005006	Kenca idahna Jesus i dauh-dauh nari , kiam ia ndahi Jesus janah isembahna .
41005007	Alu sora megang nderkuh ia nina , " O Jesus Anak Dibata si Meganjang . Kuga ateNdu aku ibahanNdu ? I bas gelar Dibata kupindo maka ola aku isiksaNdu . "
41005008	( Ikatakenna bagenda sabap enggo megati iperentahken Jesusman bana , " Setan , laweslah ibas ia nari . " )
41005009	E maka isungkun Jesus ia nina , " Ise gelarndu ? " Erjabap ia , " Gelarku si Meribu-ribu sabap nterem kami ! "
41005010	Alu meseksek ipindo setan-setan e man Jesus gelah ola ia ipelawes ibas daerah e nari .
41005011	I bas mbalmbal ture-ture deleng e lit me sada rarasen babi paksana nungke-nungke ndarami nakanna .
41005012	Meseksek pemindon setan ndai man Jesus nina , " Suruh kami ku bas babi ah gelah iseluki kami ia . "
41005013	E maka ibere Jesus bagi si ipindona . Lawes setan-setan e , jenari iselukina babi ndai . Babi si lebih kurang dua ribu e , minter kiamen janah megulang , ndabuhen ku dano , mate gedap kerina i je .
41005014	Kiam permakan babi ndai janah iturikenna berita e ku kuta-kuta ras ku dusun-dusun . E maka berkat kalak ngenehen si enggo jadi .
41005015	Idahina Jesus janah idahna kundul kalak si gelgel setanen e , ia enggo ruis janah enggo jore ukurna .
41005016	Mbiar pe kalak kerina . Ituriken kalak si enggo ngidah kejadin e man kalak si reh ndai kai si enggo jadi nandangi kalak si setanen e ras kerna babi-babi ndai .
41005017	E maka meseksek ipindo kalak ndai maka lawes min Jesus i bas daerah e nari .
41005018	Sanga Jesus nangkih perahu , kalak si setanen ndai mindo man Jesus gelah banci min ia ikut .
41005019	Tapi la ibere Jesus . IkatakenNa pe man bana , " Mulihlah ku rumahndu , ku tengah-tengah keluargandu , beritaken man bana kuga belinna perbahanen ras perkuah ate Tuhan man bandu . "
41005020	E maka lawes ia ku kerina daerah Dekapolis , iberitakenna kai si enggo ibahan Jesus man bana . Kerina kalak sengget megi berita e .
41005021	Lawes ka Jesus ngepari dano e . Kenca seh Ia i lepar , nterem jelma engkeleweti Ia .
41005022	Sanga Jesus i tepi dano e denga reh sekalak pengulu rumah pertoton , gelarna Jairus . Sanga idahna Jesus minter isembahna .
41005023	Mindo ia alu meseksek nina , " Anakku si diberu sakit mekelek . Reh min Kam , tamaken tanNdu ku babona , gelah ola ia mate tapi gelah malem min . "
41005024	E maka lawes Jesus ras Jairus . Nterem jelma ngikutken Ia , janah siasak-asaken ndeheri Jesus .
41005025	I bas jelma si nterem e lit sekalak diberu si enggo sepuluh dua tahun dekahna bluding rusur .
41005026	Enggo nterem dokter si nambari ia , enggo keri pe duitna , amin bage pe la lit terakapna , tapi reh kelekna lalap .
41005027	Berita kerna Jesus enggo ibegina , e maka reh ia ku tengah-tengah jelma si nterem e , idadapna uis Jesus i pudi nari .
41005028	Sabap nina i bas ukurna , " UisNa lah gia kudadap , tentu malem penakitku . "
41005029	Kenca idadapna uis Jesus minter igejapna dareh ndai enggo ngadi .
41005030	Minter ka pe ieteh Jesus , maka lit kuasa ndarat ibas Ia nari . E maka itulihkenNa kempak jelma si nterem janah nungkun nina , " Ise ndadap uisKu ? "
41005031	Erjabap ajar-ajarNa , " Ma idahNdu kuga teremna jelma si asak-asaken ndeheri Kam ? Engkai maka isungkunNdu ise si njemak uisNdu ? "
41005032	Tapi ipepayo Jesus sekelewetNa ndarami kalak si enggo ndadapsa ndai .
41005033	Sabap ieteh diberu ndai kai si enggo jadi man bana , e maka mbiar janah nggirgir ia . Idahina Jesus , isembahna terus ku naheNa , janah iturikenna kerina kai si enggo jadi .
41005034	Nina Jesus man bana , " Malem penakitndu perbahan tek kam man bangKu . Mulihlah alu meriah ukur , lanai bo mulihken penakitndu . "
41005035	Sanga Jesus ngerana dengan reh piga-piga kalak si erlegi i rumah Jairus nari . Nina man Jairus , " Anakndu ndai enggo mate , man kai nari ngelatihi Guru ena ? "
41005036	Tapi la jadi soal man Jesus kai si ikataken kalak ndai . Nina man pengulu rumah pertoton , " Ola kam mbiar , tek sajalah . "
41005037	Jenari ise pe lanai ibere Jesus ikut selain Petrus , Jakup ras seninana Johanes .
41005038	Tupung seh i rumah Jarius , idapeti Jesus lit gejek-gejek i je , janah ibegiNa sora tangis ras serko .
41005039	Kenca Jesus seh i rumah nina man kalak ndai , " Engkai maka kam kerina serko ras tangis ? Anak enda labo mate tapi tunduh saja nge ia ! "
41005040	Itawai kalak ndai Jesus . Kenca bage isuruh Jesus kalak si nterem ndarat . E maka idilo Jesus bapa ras nande anak ndai bage pe ajar-ajarNa si telu kalak ku bas kamar anak e .
41005041	E maka ijemak Jesus tan anak ndai , ikatakenna man bana nina , " Talitakumi , " ertina , " O beru , Kukataken man bandu , kekeken ! "
41005042	Minter keke anak ndai janah erdalan pe ia ( sabap umurna enggo sepuluh dua tahun ) . Ngidah kejadin e sengget kalak kerina .
41005043	Tapi ipedahi Jesus , gelah ola iturikenna man ise pe . Jenari nina Jesus , " Bere man ia . "
41006001	Itadingken Jesus ingan e , mulih ia ku kutaNa . Ikut pe ajar-ajarNa .
41006002	Sanga wari Sabat ibenaken Jesus ngajar i bas rumah pertoton . Kalak si nterem si megi pengajarenNa kemamangen , nina , " I ja nari nge pemetehNa e ? Kepentaren kai nge si lit i bas Ia ? Kuga banci tanda sengget si bagenda jadi arah tanNa ?
41006003	Ma kin Ia tukang kayu , anak Maria , senina Jakup , Joses , Judas ras Simon ? Ma i jenda kin turangNa pe ? " E maka itulak kalak ndai Jesus .
41006004	Nina Jesus man kalak e , " Sekalak nabi ipehaga i japa pe , tapi adi ikutana , i tengah-tengah keluargana ras i tengah-tengah jabuna , lang . "
41006005	I Nasaret e , Yesus la erbahan sada tanda sengget pe , seakatan pepalem piga-piga kalak sakit alu namaken tanNa ku babona .
41006006	Mamang kal ate Jesus sabap la lit kiniteken kalak ndai . Jenari lawes Jesus ngajar ku kuta-kuta sekelewet Nasaret .
41006007	IdiloNa ajar-ajar si sepuluh dua , janah isuruhNa dua-dua kalak sendalanen . IberekenNa man ajar-ajar e kuasa pelawesken setan ,
41006008	janah ipedahiNa nina , " Ola kai pe baba i bas perdalanndu seakatan ciken . Ola baba roti , ntah gajut-gajut , ntah duit i bas kantongndu .
41006009	Banci kam erselop , tapi ola dua lapis bajundu . "
41006010	Tole nina Jesus , " Adi i bas sada kuta ialo-alo kalak kam kesilang i bas rumahna , i jelah kam ngayak kam berkat ka ku kuta si deban .
41006011	Tapi adi i bas sada ingan la kam ialoken kalak ntah la kam ibegikenna , tadingkenlah ingan e , janah apusi pe abu si leket i bas nahendu . Enda pagi sada tanda bukti si jadi saksi man bana . "
41006012	E maka lawes ajar-ajar ndai , iberitakenna man kalak si nterem gelah jera kalak si nterem ibas dosa-dosana nari .
41006013	Melala setan ipelawesna janah nterem kalak sakit isapukenna alu minak pepalemca .
41006014	Raja Herodes pe megi berita kerna Jesus , sabap ku japa pe enggo terberita gelarNa . Piga-piga kalak ngatakenca , " Johanes Peridiken enggo keke ibas si mate nari , e maka ngasup Ia erbahan tanda-tanda sengget . "
41006015	Nina ka kalak si deban , " Ia me Elia . " Bage pe lit ka ngatakenca , " Ia sekalak nabi , bali ras nabi-nabi si gelgel e . "
41006016	Sanga ibegi Herodes kerna perbahanen Jesus nina , " Ia kap Johanes Peridiken , si enggo kusuruh gelah itampul kerahungna . Tapi genduari enggo nggeluh mulihken . "
41006017	Herodes enda me ndube si nuruhsa maka Johanes Peridiken itangkap , igariken janah ipenjaraken erkiteken Herodias . Herodias ndehara seninana Pilipus , si enggo ibuatna jadi ndeharana .
41006018	Herodes pernah iajarken Johanes Peridiken nina , " La patut iempoindu ndehara seninandu ! "
41006019	Perbahan e nembeh ate Herodias janah ibunuhna pe atena Johanes Peridiken . Tapi la surung perbahan Herodes engkawali ia .
41006020	Herodes mbiar ngenehen Johanes Peridiken sabap ietehna Johanes Peridiken kalak bujur ras badia . Meriah pe ukurna megiken pengajaren Johanes Peridiken , amin gia megati mela akapna ibahan isi pengajaren e .
41006021	Sanga peringeten wari tubuh Herodes , ibahanna pesta , janah iundangna pegawai-pegawaina , puanglima-puanglima ras pembesar-pembesar i Galilea nari .
41006022	Kesempaten enda ipergunaken Herodias . Sanga e landek anak Herodias , e maka meriah kal ukur raja ras temue-temuena . E maka nina Raja man anak ndai , " Kai sura-surandu kataken man bangku , maka kubereken . "
41006023	Ersumpah pe Herodes nina , " Kai pe ipindondu kubere , aminna gia setengah ibas kerajanku enda ! "
41006024	E maka ndarat diberu ndai nungkun man nandena nina , " Kai dage kupindo nande ? " Erjabap nandena , " Pindo takal Johanes Peridiken . "
41006025	Minter mulihken diberu ndai ngadap man raja nina , " Ateku maka genduari iberekenndu man bangku takal Johanes Peridiken tare pinggan . "
41006026	Ceda kal ate raja , tapi la ia pang nulak pemindon enda , nginget sumpahna i lebe-lebe temuena .
41006027	Minter isuruhna sekalak juak-juakna ngelegi takal Johanes Peridiken . E maka lawes juak-juak ndai ku penjara , itampulna kerahung Johanes Peridiken ,
41006028	jenari ibabana takal e tare pinggan , janah iberekenna man diberu ndai . Ibereken diberu e ka takal ndai man nandena .
41006029	Kenca ibegi ajar-ajar Johanes Peridiken kerna si e , reh ia ngelegi maitna , jenari ikuburkenna .
41006030	Mulih ka kerina rasul-rasul ndahi Jesus . Iturikenna man Jesus kai si enggo ibahanna ras kai si enggo iajarkenna .
41006031	Perbahan nterem jelma rehen , lanai sempat Jesus ras ajar-ajarNa man . E maka nina Jesus man ajar-ajarNa , " Ota kita ku ingan si teneng , gelah banci kam istirahat kentisik . "
41006032	Jenari berkat ia kerina tare perahu ku ingan si melenget .
41006033	Tapi sanga i bas perdalanen , nterem jelma ngidahsa . Itandai kalak pe Jesus . E maka ibas kerina kuta nari berkat kalak erdalan ku ingan si i tuju Jesus , janah leben pe kalak si nterem seh asa Jesus .
41006034	Kenca nusur Jesus i perahu nari janah kenca idahNa jelma si nterem , mekuah ateNa sabap jelma si nterem e bali ras biri-biri si la lit permakanna . E maka ibenaken Jesus ngajari jelma si nterem alu erbage-bage pengajaren .
41006035	Sabap wari nandangi gelap , e maka reh ajar-ajarNa ndahi Ia nina , " Ingan enda melenget , janah wari pe enggo nandangi ku gelapna .
41006036	Suruhlah kalak enda lawes , gelah banci itukurna nakanna i kuta-kuta sekelewet enda . "
41006037	Ngaloi Jesus nina , " Kam lah mereken nakanna . " Nina ka ajar-ajarNa , " Pala lawes kami nukur nakan alu erga dua ratus duit pirak guna kalak enda ? "
41006038	E maka isungkun Jesus ajar-ajarNa nina , " Piga lit roti i bas kam ? Cuba nehen ! " Kenca inehen ajar-ajar ikatakenna man Jesus nina , " Roti lima ngkibul , janah ikan dua . "
41006039	Jenari ikataken Jesus man ajar-ajar , gelah kerina kalak si nterem kundul erterpuk-terpuk i bas mbalmbal si meratah e .
41006040	E maka kundul kerina erterpuk-terpuk , lit seratus , lit lima puluh kalak sada terpuk .
41006041	Kenca bage ibuatNa roti si lima ras ikan si dua ndai , ertoto Ia ikatakenNa bujur man Dibata . E maka icepik-cepikNa roti e , iberekenNa man ajar-ajarNa gelah ielaken man kalak si nterem . Ikan si dua ndai pe iberekenNa man kalak e .
41006042	Maka man me kerina seh besur .
41006043	Kenca elah man , ipepulung ajar-ajar roti ras ikan si iba , buena lit sepuluh dua sumpit .
41006044	Teremna dilaki si man ndai kira-kira lima ribu kalak .
41006045	Kenca bage , minter isuruh Jesus ajar-ajarNa nangkih perahu gelah leben berkat ngepar ku Betsaida . Jelma si nterem pe isuruhNa mulih .
41006046	Kenca berkat ajar-ajarNa lawes Ia ku sada uruk-uruk janah ertoto Ia i je .
41006047	Kenca wari enggo gelap , perahu ndai enggo seh i tengah-tengah dano , tapi Jesus sisada i daraten .
41006048	Idah Jesus maka mesera iakap ajar-ajar engkayuhken perahuna ngelawan angin si nungsang perahu e , e maka kira-kira jam telu erpagi-pagi reh Jesus erdalan i babo lau ndahi ajar-ajar ; menam ibentasi Jesus kalak ndai .
41006049	Tapi sanga idah ajar-ajar Ia erdalan i babo lau , iakapna begu ,
41006050	e maka serko ia kerina perbahan biarna . Sabap kerina ia ngidahsa e maka sengget kal ia . Minter ngerana Jesus nina , " Tetapkenlah , ukurndu ! Aku nge enda , ola kam mbiar . "
41006051	E maka idatasi Jesus perahu ndai , janah angin pe ngadi . Mamang kal ate ajar-ajar ,
41006052	sabap kerna roti ndai pe langa iangkana janah la ia ngasup ngukurisa .
41006053	Seh me ia i lepar , i Genesaret . I je itambatkenna perahu e .
41006054	Asum berkat nadingken perahu , minter itandai kalak Jesus .
41006055	Kiam kalak si nterem ngelegi keluargana si penakiten janah ilanjana tare tilam . Ku ja Jesus lawes ku je me ibabana .
41006056	Ku ja pa pe Jesus reh , ku dusun-dusun , ku kuta-kuta , ntah ku kota-kota , nterem kalak si penakiten itaruhken kade-kadena ku pasar-pasar janah ipindona alu mesangat man Jesus gelah kalak si sakit e banci ndadap uisNa lah gia . Janah kerina kalak si ndadap uis Jesus jadi malem .
41007001	Sekali jadi reh rombongen kalak Parisi ras piga-piga guru agama i Jerusalem nari njumpai Jesus .
41007002	Iperdiatekenna maka piga-piga ajar-ajar Jesus man alu tan melket , ertina la ia murihi tanna bagi aturen kalak Parisi .
41007003	Kalak Parisi ras kalak Jahudi si deban ikutina adat kebiasan ninina . La ia man adi la kin iburihina lebe tanna bagi si enggo iaturken .
41007004	Bage pe labo ipanna kai pe si ibaba i tiga nari adi la iburihina lebe ( ntah pe adi ia i tiga nari ibersihkenna lebe dirina maka man ) . Melala denga pe aturen-aturen si deban si ikutina , umpamana : cara-cara murihi calung , kudin , perkakas-perkakas tembaga ras ingan medem .
41007005	E maka nungkun kalak Parisi ras guru-guru agama man Jesus nina , " Engkai maka ajar-ajarNdu la ngikuti adat nininta ? Engkai maka man ia salu tan si melket ? "
41007006	Erjabap Jesus nina , " Payo me tuhu bagi nubuat Nabi Jesaya kerna kam , o kalak pekulah-kulah , bagi enggo tersurat , ' Nina Dibata : bangsa enda muji Aku alu biberna , tapi ukurna ndauh sirang ibas Aku nari .
41007007	La lit gunana ia ersembah man bangKu , sabap si iajarkenna labo Undang-undang Dibata , tapi undang-undang manusia nge , janah e ikatakenna Undang-undang Dibata ! '
41007008	Itundalkenndu pedah Dibata , gelah ngikuti adat kebiasan manusia . "
41007009	Tole pe ikataken Jesus , " Tuhu beluh kam nulak Undang-undang Dibata , gelah ngergaken adat-kebiasanndu .
41007010	Sabap adi nina Musa , ' Pehaga bapandu ras nandendu ' janah , ' Kalak si nggombangi bapana ras nandena arus ibunuh . '
41007011	Tapi ajarkenndu maka sekalak si lit ibas ia , si banci nampati bapana ras nandena , tapi adi nina , ' Enda Kurban kap ' ( ertina sikerajangen Dibata ) ,
41007012	e maka nindu la ia ersalah amin la gia isampatina bapana ras nandena e .
41007013	I bas si e enggo lanai iergakenndu Pedah Dibata alu pengajaren si isehkenndu . Janah melala denga pe adum si enda ibahanndu . "
41007014	E maka idilo Jesus sekali nari jelma si nterem janah ikatakenNa man bana nina , " Kam kerina , begikenlah janah ertiken kata enda .
41007015	Kai pe si i darat nari si bengket ku bas manusia , la erbahanca ia keliamen . Tapi si ndarat ibas manusia nari , e nge erbahanca ia keliamen . "
41007016	[ Begikenlah adi lit kin cupingndu ! ]
41007017	Kenca itadingkenNa jelma si nterem , lawes Ia ras ajar-ajarNa ku rumah . Jenari isungkun ajar-ajarNa Ia kerna perumpaman ndai .
41007018	E maka ngaloi Jesus nina , " Kam pe la lit pemetehndu lebih asa kalak si deban ? La dage iangkandu ? Kai pe si darat nari , si bengket ku bas manusia , la e erbahanca ia keliamen .
41007019	Sabap labo seh ku bas ukurna , tapi ku bas beltekna , janah ndarat kang . " ( Alu bagenda ipebetehken Jesus maka kerina pangan banci ipan . )
41007020	Tole nina Jesus , " Kai si ndarat ibas manusia nari , e me si erbahanca ia keliamen .
41007021	Sabap ibas nari , ibas ukur manusia nari reh sura-sura si jahat , si erbahanca ia ndalanken lagu la mehuli , nangko , munuh ,
41007022	erlua-lua , rangap , erbahan jahat , nipu , la meteh mela , percian , percekurak , sombong , la terajar .
41007023	Kerina si la mehuli enda reh ibas manusia nari , janah e me erbahanca ia keliamen . "
41007024	Kenca bage lawes ka Jesus ku taneh Tirus . Bengket Ia ku bas sada rumah , ateNa gelah ola ise pe meteh Ia i je . Tapi la terrahasiaken .
41007025	Lit sekalak pernanden , anakna iseluki setan . Kenca ibegina kerna Jesus , minter idahina Jesus janah isembahna terus ku naheNa .
41007026	Diberu enda ndai kalak Junani , tubuh i Siro Penesia . Ipindona man Jesus gelah ipelawes Jesus min setan e ibas anakna nari .
41007027	Tapi nina Jesus man bana , " Peturut lebe anak-anak man seh besur , sabap la patut ibuat nakan anak-anak jenari iambengken man biang . "
41007028	Erjabap diberu ndai , " Tuhu , Tuhan . Tapi biang si i teruh meja pe kenan nge rimah-rimah si ndabuh iban anak-anak e . "
41007029	Minter ngaloi Jesus man bana nina , " Perbahan jabapndu si bagenda , mulihlah ku rumahndu , setan enggo ndarat ibas anakndu nari . "
41007030	E maka mulih diberu ndai ku rumahna , idapetina anakna medem i bas ingan medem janah tuhu-tuhu setan ndai enggo lawes ibas ia nari .
41007031	Jenari itadingken Jesus taneh Tirus . Lawes Ia arah Sidon bage pe arah daerah Dekapolis ku Dano Galilea .
41007032	Itaruhken kalak man Jesus sekalak pasek dingen pekak . Ipindokenna man Jesus gelah itamaken Jesus min tanNa ku babo si pasek dingen pekak e .
41007033	E maka ipeserap Jesus ia ibas jelma si nterem nari . ItamakenNa jari-jariNa ku bas cuping kalak ndai , iciduriNa janah ikuitNa dilah kalak ndai .
41007034	Jenari itare Jesus ku langit . Mbelin kesahNa janah ikatakenNa man kalak ndai , " Epata " , ertina , " Talanglah " .
41007035	Minter talang cuping kalak ndai , longgar pe dilahna janah ngerana alu terang .
41007036	Kenca bage inasihati Jesus kalak ndai kerina , gelah ola iturikenna man ise pe . Tapi akin ilarang reh mbarna pe ituriken kalak ndai .
41007037	Sengget kalak kerina megisa janah nina , " Mehuli kal kerina si ibahanNa . Kalak si pasek ibahanNa erpemegi , kalak si pekak ibahanNa banci ngerana . "
41008001	La ndekahsa kenca si e , enggo ka nterem jelma pulung . Kenca lanai lit kai pe man pangan , e maka idilo Jesus ajar-ajarNa janah nina ,
41008002	" Mekuah ateKu ngenehen jelma si nterem enda , sabap enggo telu wari ia ras Aku janah genduari lanai lit kai pe si man panganna .
41008003	Adi Kusuruh pe ia mulih ope denga man , tentu kote ia i tengah dalan , sabap ndauh deba kutana . "
41008004	Ngaloi ajar-ajarNa nina , " I bas ingan si melenget enda , i ja kin banci ibuat pangan cukup guna mere man kalak enda kerina ? "
41008005	Nungkun Jesus nina , " Piga ngkibul lit roti i bas kam ? " Erjabap ajar-ajar nina , " Pitu ngkibul . "
41008006	E maka isuruh Jesus jelma si nterem kundul i taneh . IbuatNa roti si pitu ngkibul e , ikatakenNa bujur man Dibata , icepik-cepikNa , jenari iberekenNa man ajar-ajarNa gelah ielaken . E maka ielaken ajar-ajar roti e man jelma si nterem .
41008007	Lit pe i bas ia piga-piga ikan . Ertoto Jesus ngataken bujur man Dibata kerna ikan e , jenari isuruhNa ajar-ajar ngelakenca .
41008008	Kerina ia man seh besur . Teremna lit empat ribu kalak .
41008009	Kenca elah man ipepulung ajar-ajar roti ras ikan si iba , buena lit pitu sumpit . Jenari isuruh Jesus kalak si nterem mulih .
41008010	Jesus pe ras ajar-ajarNa minter nangkih perahu , janah lawes ku daerah Dalmanuta .
41008011	Reh me piga-piga kalak Parisi ndahi Jesus janah ibenakenna ersoal ras Ia . Atena encubai Jesus , e maka isuruhna Jesus erbahan tanda guna encidahken kuasa Dibata .
41008012	Kelsehen Jesus nina , " Engkai maka kalak jaman enda mindo tanda ? Kukataken man bandu maka ndigan pe labo ibereken tanda man kalak si bage . "
41008013	Kenca bage itadingken Jesus kalak ndai ; mulih Ia ku perahu janah lawes Ia ngepar .
41008014	Ajar-ajar Jesus lupa maba roti . Sada ngenca lit rotina i bas perahu e .
41008015	Ipersingeti Jesus ajar-ajarNa nina , " Jagalah , metengetlah kerna ragi kalak Parisi ras ragi Herodes . "
41008016	Rukur ajar-ajar jenari ngerana sapih-sapih ia nina , " Sabap la sibaba roti , e maka bage nina Jesus . "
41008017	Ieteh Jesus kai si icakapken ajar-ajar . E maka nina Jesus , " Engkai maka iranakenndu kerna la lit roti ? Langa kin ietehndu janah iangkandu ? Mersik denga kin lalap ukurndu ?
41008018	Lit kap matandu la kin idahndu ? Lit cupingndu , la kin ibegindu ? La kin ingetndu ,
41008019	sanga Kucepik-cepik roti si lima man lima ribu kalak ? Piga sumpit lit ibana ipepulungndu ? " Erjabap ajar-ajarNa , " Sepulu dua . "
41008020	Tole nina Jesus , " Bage pe sanga Kucepik-cepik roti si pitu ngkibul man empat ribu kalak , piga sumpit lit ibana ipepulungndu ? " Erjabap ajar-ajar nina , " Pitu . "
41008021	E maka nina Jesus man bana , " Kuga dage maka langa denga iertindu ? "
41008022	Seh me Jesus ras ajar-ajarNa i Betsaida . Ibaba kalak man Jesus sekalak pentang . Ipindokenna gelah idadap Jesus min kalak pentang e .
41008023	E maka itegu Jesus si pentang ndai ku daraten kuta . Kenca iciduriNa mata kalak pentang e , itamaNa tanNa ku babo kalak si pentang e janah isungkunNa nina , " Kai lit idahndu ? "
41008024	Inehenna ku lebe , jenari nina , " Kuidah manusia , tapi bagi batang kayu erdalan . "
41008025	Jenari itamaken Jesus ka tanNa ku mata kalak ndai . Kenca bage icubakenna ka ngenehen . Enggo malem matana , janah enggo terang pengidahna .
41008026	E maka isuruh Jesus ia mulih janah ipedahiNa nina , " Olanai kam mulihken ku bas kuta e . "
41008027	Jenari lawes Jesus ras ajar-ajarNa ku kuta-kuta sekelewet Kesarea Pilipi . I tengah dalan isungkun Jesus ajar-ajarNa nina , " Ise kin aku nina kalak e ? "
41008028	Erjabap ajar-ajarNa nina , " Piga-piga kalak ngatakenca maka Kam me Johanes Peridiken . Deba ngatakenca maka Kam sekalak nabi ibas nabi-nabi si nai nari . "
41008029	Nungkun ka Jesus nina , " Kam kuga nindu ? Ise kin akapndu Aku ? " Erjabap Petrus nina , " Kam me Mesias si ipadanken Dibata . "
41008030	E maka inasihati Jesus ajar-ajarNa nina , " Ola kataken man ise pe kerna Aku . "
41008031	E maka iajari Jesus ka ajar-ajarNa nina , " Anak Manusia si isuruh Dibata la banci lang ngenanami mbue kiniseran , janah itulak peminpin-peminpin ras imam-imam si mbelin bage pe guru-guru agama . Ia ibunuh janah kenca telu wari keke Ia ibas si mate nari . "
41008032	Kerina kiniseranNa enda jelas kal iturikenNa man ajar-ajar . Perban si e iawin Petrus me Jesus e maka ipandangna .
41008033	Tapi erkusur Jesus , ipernehenNa ajar-ajarNa janah irawaiNa Petrus nina , " Laweslah ibas Aku nari , Iblis ! Perukurenndu e , perukuren manusia kap , la bagi perukuren Dibata . "
41008034	Jenari idilo Jesus jelma si nterem ras ajar-ajarNa . Nina man kalak e , " Ise atena ikut ras Aku , arus maka ipersilahangna bana , ipersanna kayu persilangna jenari iikutkenna Aku .
41008035	Sabap ise si mpertahanken kegeluhenna , bene kep kegeluhenna e , tapi ise si bene kegeluhenna erkiteken Aku ras erkiteken Berita Si Meriah , terkelin me .
41008036	Lit kin gunana man sekalak jelma , amin bana gia kerina doni enda tapi bene kesahna ? Tentu lang !
41008037	La kai pe banci ibereken manusia guna gancih kesahna .
41008038	Adi sekalak jelma mela ia ngakuken Aku ras KatangKu i tengah-tengah manusia si genduari bage pe i tengah-tengah kalak perdosa , e maka Anak Manusia si isuruh Dibata pe pagi mela ngakuken ia , sanga Anak Manusia si isuruh Dibata e reh ibas kemulian si mbelin si reh ibas Bapana nari ras malekat-malekat si badia . "
41009001	Tole nina Jesus , " Inget katangKu enda ! Lit si pulung i jenda , langa mate ope denga idahna Kinirajan Dibata reh alu kuasa . "
41009002	Enem wari kenca si ndai Jesus maba Petrus , Jakup ras Johanes ku datas sada deleng si meganjang . I lebe-lebe ajar-ajarNa salih rupa Jesus .
41009003	UisNa mbentar erkilat-kilat . La lit sekalak pe i doni enda si ngasup nucisa seh bage mbentarna .
41009004	Kenca bage idah ajar-ajar si telu kalak ndai nabi Elia ras Musa sangana ercakap-cakap ras Jesus .
41009005	Nina Petrus man Jesus , " O Guru , senang kal i jenda . Ibahan kami saja i jenda telu sapo , sada man baNdu , sada man Musa janah sada nari man Nabi Elia . "
41009006	Enda ikataken Petrus , sabap mbiar ia teluna , lanai ietehna kai si man katanken .
41009007	Jenari reh embun , ilinggemina ia , lit pe sora ibas embun e nari nina , " Enda me AnakKu si Kukelengi , begikenlah Ia ! "
41009008	Minter ipernehen ajar-ajar sekelewetna tapi lanai ise pe idahna , seakatan Jesus ras ia teluna .
41009009	Sanga kalak ndai nusur i datas deleng e nari , iperentahken Jesus ajar-ajarNa e nina , " Ola kataken man ise pe kai si enggo iidahndu , ope denga Anak Manusia si isuruh Dibata keke ibas si mate nari . "
41009010	Kai si ikataken Jesus ndai ibegiken ajar-ajar , tapi nungkun ia sapih-sapih ia nina , " Kai kin ertina keke ibas si mate nari ? "
41009011	Jenari isungkunna Jesus nina , " Engkai maka ikataken guru-guru agama maka Elia arus leben reh ? "
41009012	Erjabap Jesus nina , " Tuhu nge nabi Elia leben reh guna nikapken kerinana . Tapi kuga kin si enggo tersurat kerna Anak Manusia si isuruh Dibata , ma Ia denggo ngenanami mbue kiniseran janah igombang-gombangi kalak ?
41009013	Kukataken man bandu maka nabi Elia enggo reh janah ibahan kalak man bana bagi ate-atena , bagi enggo isuratken kerna ia . "
41009014	Sanga Jesus ras ajar-ajarNa si telu kalak ndai mulihken ndahi ajar-ajar si deban , idahNa ajar-ajar e ikeleweti jelma si nterem . Piga-piga kalak guru-guru agama sangana ersoal ras ajar-ajar e .
41009015	Kenca idah jelma si nterem Jesus , minter terdejep pusuhna janah kiam ia ngalo-ngalo Jesus .
41009016	Isungkun Jesus ajar-ajarNa nina , " Kai si ipersoalkenndu ras kalak enda ? "
41009017	Erjabap sekalak ibas jelma si nterem e nari nina , " O Guru , anakku enda kubaba man baNdu , sabap iseluki setan ia , seh maka lanai banci ia ngerana .
41009018	Tep-tep kali adi ia iseluki setan e , idampes-dampeskenna bana ku taneh , rugup-ugup babahna , erderik ipenna janah mekeng pe dagingna . Enggo kupindo penampat man ajar-ajarNdu gelah ipelawesna setan e , tapi la ia ngasup . "
41009019	Ngaloi Jesus nina man kalak ndai , " O kam kalak si la erkiniteken , asa kai nari dekahna Aku ras kam ? Asa kai nari dekahna Aku tahan ras kam ? Baba anak e ku jenda . "
41009020	E maka ibaba kalak ndai . Kenca idah setan e Jesus , minter nggirgir anak e , idampes-dampeskenna bana ku taneh , janah rugup-ugup babahna .
41009021	Isungkun Jesus bapa anak e nina , " Asa kai enggo dekahna ia bagenda ? " Erjabap bapana , " Kitik-kitikna nari .
41009022	Enggo rusur ia menam mate , sabap megati setan e maba ia ku api ras ku bas lau . E maka mekuah min ateNdu ngenehen kami , sampati min kami adi ngasup Kam . "
41009023	" Kai nindu ? Adi Aku ngasup ? " nina Yesus ngaloi . " Kai pe banci , adi kalak erkiniteken ! "
41009024	Minter serko bapa anak ndai nina , " Tek nge aku ! Tapi kinitekenku langa cukup . Sampati min aku ibas kinitekenku si kurang . "
41009025	Asum idah Jesus maka reh teremna jelma si pulung , e maka isergangiNa setan e nina , " O setan , si erbahanca kalak pasek ras pekak , ndaratlah ibas anak e , janah olanai bengketi ia ! "
41009026	E maka nderkuh setan e idampes-dampeskenna anak e , jenari ndarat ia . Ndarat setan e e maka anak ndai enggo bali ras mait , seh maka nterem pe kalak ngatakenca maka ia enggo mate .
41009027	Tapi ijemak Jesus anak ndai , ipekekeNa jenari minter ia tedis .
41009028	Kenca Jesus i rumah , sanga Ia ngenca i je ras ajar-ajarNa , nungkun ajar-ajar man baNa nina , " Engkai maka la kami ngasup pelawes setan e ? "
41009029	Erjabap Jesus , " Alu ertoto ( ras erpuasa ) ngenca maka terpelawes setan bagi si ndai . "
41009030	E maka itadingken Jesus ras ajar-ajarNa ingan e , janah berkat ia kempak Galilea . La ate Jesus ieteh ise pe i ja Ia ringan ,
41009031	sabap Ia sangana ngajari ajar-ajarNa . Nina man ajar-ajarNa , " Anak Manusia si isuruh Dibata iendesken pagi ku bas kuasa manusia , ibunuh manusia pe Ia ; tapi kenca telu wari , mulihi Ia nggeluh . "
41009032	La ierti ajar-ajar kerna kata enda , tapi mbiar ia nungkun Jesus .
41009033	Seh me Jesus ras ajar-ajarNa i Kapernaum . Kenca seh i rumah isungkun Jesus ajar-ajarNa nina , " Kai si ipersoalkenndu i tengah dalan ndai ? "
41009034	Tapi ajar-ajar sinik saja , sabap i tengah dalan ndai ersoal ia sapih-sapih ia kerna ise si mbelinna ibas ia .
41009035	E maka kundul Jesus , idilona ajar-ajarNa si sepuluh dua kalak . Nina man ajar-ajarNa , " Ise atena jadi si arah lebe , arus maka ia arah pudi janah ia pe si ngelai kerinana . "
41009036	Jenari idilo Jesus sekalak danak-danak janah ipetedisna i lebe-lebe ajar-ajar . IangkipNa anak e janah nina ,
41009037	" Ise si ngaloken danak-danak si bagenda ibas gelarKu , ia kap si ngaloken Aku . Janah ise si ngaloken Aku , labo Aku saja si ialokenna tapi ialokenna pe si nuruh Aku . "
41009038	Nina Johanes man Jesus , " O Guru , lit idah kami sekalak mpelawes setan ibas gelarNdu . Perbahan labo ia masuk terpukta , e maka ilarang kami . "
41009039	Ngaloi Jesus , " Ola ambati ia ! Sabap labo lit sekalak pe si erbahan tanda sengget ibas gelarKu , jenari terus ibelaskenna cakap si jahat kerna Aku .
41009040	Sabap ise la ngelawan kita , temanta kap .
41009041	Ingetlah ! Ise pe si mereken lau inemen man bandu erkiteken kam pengikut Kristus , tentu ia dat upah . "
41009042	" Ntah ise gia si erbahanca maka sekalak jelma lanai erkiniteken man bangKu , ulin irakutken batu penggilingen ku kerahungna , jenari igedapken ia ku bas lawit .
41009043	Bage pe adi tanndu erbahanca kam erdosa , tekteklah e . Sabap ulin kam nggeluh alu sada tan asangken dua tanndu , tapi ku naraka kam , ku api si la ernimpet-nimpet .
41009044	[ I je bernga si ngkarati ia la ermate-mate , janah api la ernimpet-nimpet ! ]
41009045	Adi nahendu erbahanca kam erdosa , keretlah e . Sabap ulin kam nggeluh alu sada nahe asangken dua nahendu tapi kam ku naraka .
41009046	[ I je bernga si ngkarati ia la ermate-mate , janah api la ernimpet-nimpet ! ]
41009047	Janah adi matandu erbahanca kam erdosa , pulditkenlah matandu e , sabap ulin kam alu sada mata bengket ku bas Kinirajan Dibata asangken dua matandu tapi kam iambekken ku naraka .
41009048	I je bernga si ngkarati ia la ermate-mate janah api la ernimpet-nimpet !
41009049	Sabap kerina manusia isirai pagi alu api .
41009050	Sira tuhu mbelin gunana , tapi adi sira lanai masin , alu kai kin ibanndu maka banci masin mulihi ? Lit min tetap sira ibas kam , janah tetaplah kam erdame sapih-sapih kam ibas geluhndu . "
41010001	Kenca bage itadingken Jesus ingan ndai , lawes Ia ku taneh Judea , ras ku lepar Lau Jordan . I bas ingan e pe nterem jelma reh ndahi Ia . Janah bagi si nggona , iajari Jesus ka jelma si nterem e .
41010002	Reh piga-piga kalak Parisi atena ncubai Jesus . Isungkunna Jesus nina , " Rikutken Undang-undang agamanta , banci kin sekalak perbulangen ngulihken ndeharana ? Katakenlah man kami ! "
41010003	Ijabap Jesus alu penungkunen ka nina , " Undang-undang si kuga kin enggo ibereken Musa man bandu ? "
41010004	Ngaloi kalak ndai nina , " Adi Musa iberena sekalak dilaki ngulihken ndeharana alu erbahan surat mulih . "
41010005	Nina Jesus man kalak ndai , " Perbahan kam la terajarken , e maka isuratken Musa Undang-undang e man bandu .
41010006	Tapi mula-mulana ijadiken doni enda , i je pe enggo me ikataken , ' Dibata njadiken manusia dilaki ras diberu .
41010007	E maka sekalak dilaki arus nadingken nande bapana , ersada ras ndeharana ,
41010008	janah si dua kalak enda enggo jadi sada . ' E maka lanai bo ia dua tapi sada nge .
41010009	E me sabapna si enggo ipersadaken Dibata , lanai banci isirangken manusia . "
41010010	Kenca Jesus ras ajar-ajarNa enggo ka seh i rumah , isungkun ajar-ajar Ia kerna si ikatakenNa ndai .
41010011	Nina Jesus man ajar-ajarNa , " Kalak si ngulihken ndeharana , jenari erjabu ka ia ras diberu si deban , dilaki ndai erlua-lua nandangi ndeharana e .
41010012	Bage pe sekalak ndehara si nadingken perbulangenna , janah erjabu ka ia ras dilaki si deban , ia pe erlua-lua nge . "
41010013	Lit me piga-piga kalak maba anak-anak man Jesus . Atena gelah anak-anak e ipasu-pasu Jesus , tapi merawa ajar-ajarNa man kalak ndai .
41010014	Sanga idah Jesus e , merawa Ia man ajar-ajarNa nina , " Pelepas anak-anak e reh ndahi Aku , ola ambati ia , sabap kalak si bage nge kap empuna Kinirajan Dibata .
41010015	Ingetlah katangKu enda ! Ise si la nggit ngaloken Kinirajan Dibata bagi sekalak anak-anak , kalak si bage labo pagi bengket ku bas Kinirajan Dibata e . "
41010016	Jenari idakepNa anak-anak e sekalak-sekalak , itamakenNa tanNa ku babona janah ipasu-pasuNa .
41010017	Asum berkat ka Jesus nerusken perdalanenNa , reh me sekalak dilaki kiam-kiam njumpai Ia . Erjimpuh ia i lebe-lebe Jesus jenari nina , " O Guru si bujur , kai nge ndia arus kubahan maka dat aku kegeluhen situhu-tuhu si la erkeri-kerin ? "
41010018	Ngaloi Jesus nina , " Engkai maka ikatakenndu Aku bujur ? Ma ise pe labo bujur seakatan Dibata ?
41010019	Tentu enggo ietehndu pedah Dibata , ' Ola munuh , ola erlua-lua , ola nangko , ola erbual , ola nipu , mehamat man nande bapandu . ' "
41010020	E maka ngaloi kalak ndai , " O Guru , kerina pedah e enggo kuikutken kitik-kitikku nari . "
41010021	Itatap Jesus ka ia janah mekuah ateNa . E maka nina Jesus man bana , " Sada nari kekurangenndu . Laweslah , dayaken kerina erta-ertandu janah bereken man kalak musil gelah idatndu erta-erta i Surga ; jenari reh kam , ikutken Aku . "
41010022	Kenca ibegina kata Jesus e ceda atena , e maka lawes ia . Berjut ia sabap bayak kal ia .
41010023	Ipernehen Jesus ajar-ajarNa jenari nina , " Seh kal serana kalak bayak bengket ku Kinirajan Dibata ! "
41010024	Sengget ajar-ajar megi kataNa e , tapi Jesus terus ngerana , " O anakKu , tuhu-tuhu mesera bengket ku Kinirajan Dibata .
41010025	Sukahen sada unta mentas arah lubang jarum asa sekalak bayak bengket ku bas Kinirajan Dibata . "
41010026	Reh mamangna ate ajar-ajar , e maka sisungkun-sungkunen ia , nina , " Adi bage ise nari nge banci terkelin ? "
41010027	Ipernehen Jesus ajar-ajarNa , jenari nina , " Si enda la banci jadi rikutken pengakap manusia , tapi ibas Dibata banci kap . Sabap kai pe banci nge jadi ibas Dibata . "
41010028	Jenari nina Petrus man Jesus , " Adi kami , kerina enggo itadingken kami lako ngikutken Kam ! "
41010029	Ngaloi Jesus nina , " Kukataken pe man bandu , maka ise pe si nadingken rumahna , seninana ntah turangna , nandena ntah bapana , anak-anakna ntah juma , erkite-kiteken Aku dingen erkite-kiteken Berita Si Meriah ,
41010030	genduari e pe ialokenna buen asa si ndai . Ialokenna seratus kali lipat : rumah , senina , turang , nande , bapa , anak ras juma , aminna gia mesera akapna erkiteken iayak-ayak kalak janah ialokenna pe pagi kegeluhen si tuhu-tuhu si la erkeri-kerin .
41010031	Nterem kalak si arah lebe genduari jadi arah pudi pagi , janah nterem kalak si arah pudi genduari jadi pagi arah lebe . "
41010032	Jesus ras ajar-ajarNa sangana ibas perdalanen ku Jerusalem . Jesus erdalan arah lebe ajar-ajar . Aru ate ajar-ajar bage pe mbiar kalak si deban si ngikutken Ia arah pudi . Sekali nari idilo Jesus ajar-ajar si sepuluh dua jenari iturikenNa kerna kai pagi si jadi man baNa .
41010033	Nina man ajar-ajar e , " Begikenlah ! Genduari kita ibas perdalanen ku Jerusalem . I je me pagi Anak Manusia si isuruh Dibata iendesken man imam-imam si mbelin ras guru-guru agama . Iukumna pe rutang kesah . Bage pe iendeskenna man kalak si la nandai Dibata .
41010034	Kalak si la nandai Dibata e pagi nokoh-nokohi Ia , icidurina , iligasina janah ibunuhna pe Ia . Tapi kenca telu wari keke ka Ia mulihi ibas si mate nari . "
41010035	Reh me anak-anak Sebedeus e me Jakup ras Johanes ndahi Jesus , janah nina , " O Guru , lit pemindon kami man baNdu , ngarap kami gelah iberekenndu . "
41010036	E maka isungkun Jesus ia , " Kai kin atendu si Kubahan man bandu ? "
41010037	Erjabap kalak si dua ndai , " Ate kami , kundul min arah kawes ras kemuhenNdu kune pagi Kam erkuasa ibas KinirajanNdu . "
41010038	Tapi nina Jesus man kalak ndai , " La kap ietehndu kai si ipindondu e . Ngasup kin kam minem tare calung kiniseran si arus Kuinem e ? Ngasup kin kam iperidiken alu peridin si arus Kualoken e ? "
41010039	Erjabap kalak ndai , " Ngasup . " Nina ka Jesus man bana , " Payo katandu e ; kam pe nandangi minem me tare calung kiniseranKu janah kam iperidiken alu peridin si arus Kualoken .
41010040	Tapi kerna ise kundul arah kawes ras arah kemuhenKu labo Aku metehsa . E pagi ibereken Dibata man kalak si enggo itentukenNa . "
41010041	Sanga ibegi ajar-ajar si sepuluh kalak nari kata e , irawaina Jakup ras Johanes .
41010042	E maka idilo Jesus ia kerina jenari nina , " Enggo ietehndu maka si iakui jadi pemerentah erkuasa nandangi rayatna janah peminpin-peminpin rate-rate nandangi bawahenna .
41010043	Tapi ibas kam la banci bage . Ise atena ibas kam jadi mehaga , ia arus jadi si ngelai nandangi kam .
41010044	Ise atena jadi si arah lebe , arus maka ia jadi suruh-suruhen temanna kerina .
41010045	Sabap Anak Manusia si isuruh Dibata reh labo guna ielai , tapi guna ngelai . Janah iendeskenNa kesahNa guna nebusi nterem jelma . "
41010046	Seh me Jesus ras ajar-ajarNa i Jeriho . Asum Jesus ras ajar-ajarNa bage pe ikut jelma si nterem ndarat i Jeriho nari , lit sekalak pemindo-mindo kundul i tepi dalan . Ia pentang , gelarna Bartimeus anak si Timeus .
41010047	Asum ibegina maka si reh e Jesus kalak Nasaret , erlebuh ia , nina , " O Jesus ! Anak Daud ! Mekuah min ateNdu aku ! "
41010048	Nterem jelma ngelarang ia gelah sinik . Tapi reh gangna ia erlebuh nina , " O Anak Daud ! Mekuah min ateNdu aku ! "
41010049	Ngadi Jesus erdalan jenari nina , " Dilolah ia ku jenda ! " E maka idilo kalak me si pentang ndai nina , " Malem atendu ! Tediskenlah ! IdiloNa kam . "
41010050	Minter itangtangina cabinna , tedis ia jenari idahina Jesus .
41010051	Isungkun Jesus ia nina , " Kai kin atendu Kubahan man bandu ? " Erjabap si pentang ndai , " O Guru , ateku min gelah aku erpengidah mulihi . "
41010052	E maka nina Jesus , " Mulihlah , kinitekenndu erbahanca kam malem . " Minter ia erpengidah , e maka ikutkenna Jesus , ras ia erdalan .
41011001	Asum Jesus ras ajar-ajarNa lanai ndauhsa ku Jerusalem , seh me Ia i Uruk Seton , deherken Betpage ras Betani . Isuruh Jesus dua kalak ajar-ajarNa
41011002	nina , " To lawes , leben kam ku kuta si arah lebendu ah . Seh kenca kam ku bas kuta e , idapetindu kari sada kelede tambat , si langa pernah iersak kalak . Osari nalina jenari baba kelede e ku jenda .
41011003	Adi lit kari kalak nungkun man bandu , ' Engkai maka itangtangindu ? ' katakenlah , ' Perlu Tuhan , minter ka kari iulihkenNa ku jenda . ' "
41011004	E maka lawes ajar-ajar si dua kalak ndai . Idapetina sada kelede deher dalan , tambat ibas pintun rumah . Asum ia ngosari nali kelede e ,
41011005	piga-piga kalak si tedis i je nungkun nina , " Engkai maka iosarindu kelede e ? "
41011006	Erjabap ajar-ajar bagi si enggo ikataken Jesus man bana , e maka ipelepas kalak ndai ibabana .
41011007	Ibaba ajar-ajar si dua kalak ndai kelede e , e maka iersak Jesus .
41011008	Nterem jelma ngkimbangken uisna ibas pasar , lit ka pe deba ngamparken lambe si itektekna i juma .
41011009	Kerina jelma si ngikutken Jesus , si arah lebe ras si arah pu di mulai ersurak-surak nina ,
41011010	" Pujilah Dibata ! Ipasu-pasu Dibata gelah Ia si reh ibas gelar Tuhan . Dibatalah si masu-masu Kinirajan si mulihi ipanteki , e me Kinirajan bapanta Daud ; Pujilah Dibata i bas ingan Simeganjangna ! "
41011011	Kenca seh Jesus i Jerusalem , lawes Ia ku Rumah Pertoton . IperdiatekenNa kerina si lit i je . Tapi perbahan wari nandangi gelap e maka lawes Ia ku Betani ras ajar-ajarNa si sepuluh dua kalak e .
41011012	Pepagina , kenca berkat ia kerina i Betani nari , melihe Jesus .
41011013	I dauh-dauh nari idahNa sada batang ara , mbur bulungna . Lawes Ia ku je ngenehen ntah lit kin buahna . Tapi kenca seh Ia i je , la lit kai pe idatNa seakatan bulung si mbur e , sabap paksa si e la musim erbuah .
41011014	E maka isumpahi Jesus batang ara ndai nina , " Lanai ise pe pagi man buahndu . " Ajar-ajarNa pe megisa kai si ikatakenNa e .
41011015	Kenca seh ia kerina i Jerusalem , lawes Jesus ku Rumah Pertoton . IpelawesNa kerina si erbinaga ras si nukur ibas kesain Rumah Pertoton e . Meja-meja kalak si nukar duit ras bangku-bangku si erbinaga nderapati itunggalingiNa .
41011016	La ibereNa ise pe maba barang arah kesain Rumah Pertoton e .
41011017	Kenca bage iajariNa kalak si nterem nina , " Enggo isuratken ibas Pustaka Si Badia , maka nina Dibata , ' RumahKu pagi igelari Rumah Pertoton man kerina manusia . ' Tapi enggo ijadikenndu jadi asar penamun . "
41011018	Ibegi imam-imam si mbelin ras guru-guru agama pe kai si ikataken Jesus e , e maka idaramina dalan guna munuh Jesus . Mbiar ia ngenehen Jesus sabap cocok iakap jelma si nterem megi pengajarenNa .
41011019	Nandangi gelap , Jesus ras ajar-ajarNa lawes ibas kuta e nari .
41011020	Pepagina , erpagi-pagi si lampas asum Jesus ras ajar-ajarNa mentas , idahna batang ara si nderbih , enggo kerah seh ku uratna .
41011021	Teringet Petrus kai si enggo jadi , e maka nina man Jesus , " O Guru , nehenlah batang ara si isumpahiNdu e , enggo kerah . "
41011022	Ngaloi Jesus , " Ingetlah ! Adi kam erkiniteken man Dibata ,
41011023	banci pe ikatakenndu man uruk-uruk enda , ' Angkat bandu , janah miserlah ku lawit . ' Adi tetap ukurndu janah tek maka kai si ikatakenndu e jadi , la banci lang jadi nge bagi si ikatakenndu e .
41011024	Perbahan si e Kukataken pe man bandu : Adi ertoto kam bage pe mindo janah tek maka enggo ialokenndu , ibere Dibata nge man bandu kai pe si ipindondu .
41011025	Bage pe adi tedis kam ertoto , alemilah kerina kalak si ersalah man bandu , gelah Bapandu si i Surga pe ialemiNa dosa-dosandu .
41011026	[ Adi la ialemindu salah kalak si deban , Bapandu si i Surga pe labo ngalemi dosa-dosandu . ] "
41011027	Jesus ras ajar-ajarNa mulihken ka ku Jerusalem . Sanga Jesus erdalan ibas kesain Rumah Pertoton , reh imam-imam si mbelin , guru-guru agama ras peminpin-peminpin Jahudi ndahi Ia .
41011028	Isungkunna Jesus nina , " Kuasa kai kin si lit ibas Kam erbahan si enda kerina ? Ise mereken kuasa e man baNdu ? "
41011029	Erjabap Jesus man kalak ndai , " Kusungkun kam lebe , alu sada penungkunen saja , janah adi ijabapndu , Kukataken ka pe man bandu kuasa kai kin si lit ibas Aku erbahan si enda kerina .
41011030	I ja nari rehna kuasa Johanes Peridiken maka ia mperidiken ? I bas Dibata nari ntah ibas manusia nari ? Jabap dage ! "
41011031	E maka sisungkun-sungkunen ia sapih-sapih ia nina , " Kuga ninta ? Adi ninta , ' I bas Dibata nari , ' kugapa pe nina , ' Adi bage ngkai maka la kam tek Johanes Peridiken ? '
41011032	Tapi adi ninta , ' I bas manusia nari . . . ' " ( Mbiar ia ngenehen jelma si nterem , sabap kerina kalak tek maka Johanes Peridiken e tuhu-tuhu sekalak nabi . )
41011033	E maka erjabap ia man Jesus , " La ieteh kami . " Nina Jesus man bana , " Aku pe la Kukataken man bandu alu kuasa kai kin Kubahan enda kerina . "
41012001	E maka ngerana Jesus man kalak ndai alu perumpaman nina , " Lit me sekalak si nuan anggur ibas jumana . Juma ndai ibidena kelewet , ikurukna lubang erbahan bak ingan mereh buah anggur , janah ipajekkenna sada menara ingan erjaga . Kenca bage isewakenna kebun ndai man kalak si newa ,
41012002	jenari lawes ia ku negeri si deban . Kenca seh paksa peranin buah anggur , isuruhna sekalak juak-juakna ndahi si newa kebun anggur ndai , guna mindo sikerajangenna .
41012003	Tapi itangkap si newa kebun e juak-juak ndai , ipekpekina , isuruhna mulih alu la maba kai pe .
41012004	E maka isuruh si empu kebun anggur ndai ka sekalak juak-juak si deban . E pe ipekpekina seh luka takalna janah igombang-gombangina pe .
41012005	Isuruh si empu kebun anggur ndai ka sekalak juak-juak si deban , janah ibunuh kalak ndai ka . Nterem juak-juak si deban isuruhna pegancih-gancih , tapi e pe ipekpekina janah deba ibunuhna .
41012006	Sekalak nari ngenca tading ras si empu kebun anggur ndai , e me anakna si ikelengina . Dungna anakna enda pe isuruhna ndahi si newa kebun anggur e nina , ' Adi anakku enda kusuruh tentu mehangke nge ia . '
41012007	Tapi nina si newa kebun anggur ndai sapih-sapih ia , ' Enda kap anak si empu kebun anggur enda . Marilah sibunuh ia , gelah man banta kebun enda . '
41012008	E maka itangkapna anak si empu kebun anggur e , ibunuhna jenari iambekkenna ku darat kebun . "
41012009	Jenari nungkun Jesus nina , " Kenca bage kai nge ibahan si empu kebun anggur ndai ? Tentu reh ia , janah ibunuhina kerina si newa kebun anggur e , jenari isewakenna kebun anggur e man kalak si deban .
41012010	Ma enggo kin iogendu ibas Pustaka Si Badia , ' Batu si iambekken tukang e kap jadi batu palas .
41012011	Perbahanen Dibata kap enda , andiko , jilena lanai kap teralang ! ' "
41012012	E maka peminpin-peminpin kalak Jahudi ndarami dalan guna nangkap Jesus , sabap ietehna maka ia kap si imaksud Jesus ibas perumpaman e . Tapi perbahan mbiar ia ngenehen jelma si nterem , e maka lawes ia , itadingkenna Jesus .
41012013	Kenca bage , isuruh peminpin-peminpin kalak Jahudi me piga-piga kalak Parisi ras piga-piga ibas partai Herodes nari encubai Jesus alu penungkunen .
41012014	E maka idahi kalak ndai Jesus nina , " O Guru , ieteh kami maka kerina si ikatakenNdu e tuhu . La erpilihen temanNdu ngerana : La ipernehenNdu pangkat manusia , iajarkenNdu pe kerna kai si ngena ate Dibata idalanken manusia . Kataken dage man kami : La kin ngelanggar Undang-undang agamanta adi igalari pajak man Kepala Pemerentah Roma ? Arus kin igalari kami ntah lang ? "
41012015	Tapi ieteh Jesus maka kalak ndai pekulah-kulah , e maka nina , " Engkai maka icubaindu Aku ? Enta lebe sada lembar duitndu gelah Kupepayo . "
41012016	Kenca ibereken kalak ndai nungkun Jesus man bana nina , " Gambar ras gelar ise kin enda ? " Erjabap kalak ndai nina , " Gambar ras gelar Kepala Pemerentah Roma . "
41012017	E maka nina Jesus , " Adi bage , berekenlah man Kepala Pemerentah si patut ibereken man bana janah berekenlah man Dibata kai si patut ibereken man baNa . " E maka jengang kalak ndai megi kata Jesus e .
41012018	Reh me piga-piga kalak Saduki ndahi Jesus . ( Kalak Saduki enda me salah sada golongen si ngatakenca maka labo lit kekeken i bas si mate nari . )
41012019	Nina man Jesus , " O Guru , man banta enggo isuratken Musa enda , ' Adi sekalak dilaki mate nadingken ndeharana janah la lit pupusna , e maka diberu si mbalu ndai arus ilakomangani senina si mate ndai , gelah ipupusna anak jadi gancih seninana si enggo mate ndai . '
41012020	Sekali jadi lit me pitu kalak dilaki si ersenina ; sintua enggo empo , janah mate ia , la lit pupusna .
41012021	E maka ilakomangani seninana si nomor dua diberu e , janah mate ka ia la lit pupusna . Bage ka pe jadi nandangi seninana si nomor telu .
41012022	Janah bage me pe seterusna , seh pituna ia ngempoi diberu ndai janah mate sada pe la nadingken anak . Dungna diberu ndai pe mate .
41012023	Kenca nggeluh kerina si mate ndai ibas wari pendungi pagi , ndehara ise dage diberu ndai ? Sabap pituna ia enggo erjabu ras diberu ndai . "
41012024	Ijabap Jesus kalak ndai nina , " Kam enggo lepak kal . Janah ietehndu kin kai sabapna ? Sabap la iangkandu Pustaka Si Badia ras Kuasa Dibata .
41012025	Kenca kalak keke ibas si mate nari , bali nge ia ras malekat-malekat i Surga . Lanai bo ia empo tah sereh .
41012026	Dage kerna si mate ipekeke ka , langa kin pernah iogendu i bas Kitap si isuratken Musa kerna turi-turin rambah duri si gara ? I je isuratken , maka nina Dibata man Musa , ' Aku kap Dibata si tetap isembah Abraham , Dibata si tetap isembah Isak dingen Dibata si tetap isembah Jakup . '
41012027	Ertina , Ia Dibata kalak si nggeluh , labo Dibata kalak si mate . Tuhu-tuhu kal kam enggo lepak . "
41012028	E maka reh me sekalak guru agama megiken percakapen Jesus ras kalak ibas golongen Saduki e . Ibegina maka jabap si ikataken Jesus man kalak Saduki ndai tengteng kal . E maka isungkunna ka Jesus nina , " Undang-undang si apai nge si pentingna kal ibas kerina Undang-undang ? "
41012029	Erjabap Jesus nina , " Si pentingna kal e me kap , ' Begikenlah o kalak Israel ! Tuhan Dibata ngenca Tuhan .
41012030	Arus ikelengindu Tuhan Dibatandu asa atendu , asa tendindu lit , asa ukurndu lit ras asa gegehndu . '
41012031	Si peduaken e me kap , ' Arus ikelengindu temanndu manusia bagi ikelengindu badanndu . ' Lanai lit undang-undang si deban si pentingen asa undang-undang si dua enda . "
41012032	E maka nina guru agama ndai man Jesus , " Payo Guru ! Tuhu bagi si ikatakenNdu e . Tuhan ngenca Dibata , lanai lit Dibata si deban lain Ia .
41012033	E maka arus manusia engkelengi Dibata asa ukurna lit , alu kerina kengasupenna ngukurisa ras alu kerina gegeh si lit ibas ia . Janah manusia arus engkelengi temanna manusia bagi ikelengina bana . Pentingen ngikutken undang-undang si dua enda asangken erbahan persembahen tutungen ras persembahen gelehen man Dibata . "
41012034	Idah Jesus , maka pentar kal guru agama e erjabap , e maka nina Jesus man bana , " Enggo mulai kam ngerti uga dalanna bengket ku bas Kinirajan Dibata . " Kenca si e , ise pe lanai pang nungkun Ia .
41012035	Sanga Jesus ngajar ibas Rumah Pertoton , nungkun Ia nina , " Kuga maka ikataken guru-guru agama maka Mesias si ipadanken Dibata e anak Daud ?
41012036	Sedangken Daud pe , erkiteken ikuasai Kesah Si Badia ernubuat nina , ' Nina Tuhan man Tuhanku , kundulken arah kemuhenKu seh Kutamaken imbang-imbangNdu i teruh tapak-tapak naheNdu . '
41012037	Daud pe ngataken , maka Ia me Tuhan . Kuga ka banci jadi maka Mesias si ipadanken Dibata e anak Daud ? "
41012038	I bas pengajarenNa nina , " Metengetlah nandangi guru-guru agama , si megati erdalan-dalan erbaju gedang , si atena gelah ihormati i gedang-gedang dalan ras i tiga .
41012039	Merincuh kal ia kundul arah lebe ibas rumah pertoton , bage pe ndarami ingan si arah gugung ibas kerja .
41012040	Itipuna diberu balu-balu ras irampasina rumahna . E maka guna nutup-nutupi kejahatenna e , gedang-gedang ibahanna pertotonna . E maka mberat kal denggo ukumenna . "
41012041	Asum Jesus kundul deher ingan persembahen , iperdiatekenNa kalak si namaken persembahen ku bas . Nterem kalak bayak namaken persembahen si melala .
41012042	Reh ka pe sekalak diberu mbalu si musil kal , itamakenna dua peser , e me duit si kitikna kal .
41012043	E maka idilo Jesus ajar-ajarNa , jenari nina , " Kukataken man bandu : si tuhuna buen persembahen diberu si enggo mbalu si musil e asangken kerina persembahen kalak si debanna .
41012044	Sabap kalak si deban ipersembahkenna ibas kinibayakenna si lebih nari , tapi diberu balu-balu e ipersembahkenna ibas kemusilenna nari , itamakenna kerina si lit ibas ia . "
41013001	Sanga Jesus ndarat ibas Rumah Pertoton nari , ngerana sekalak ajar-ajarNa man baNa nina , " O Guru , nehenlah seh kal galangna batu enda janah seh kal jilena gedung enda . "
41013002	Ngaloi Jesus nina , " Idahndu gedung si galang enda ? Lanai lit sada batu pe pagi tading ibas inganna ; kerina pagi iruntuhken . "
41013003	Asum kundul Jesus i datas Uruk Seton petingtang Rumah Pertoton , reh me Petrus , Jakup , Johanes ras Andreas ndahi Ia . Sanga si e ise pe la lit i je , ia ngenca kerina . E maka nungkun ajar-ajar si empat kalak enda man Jesus nina ,
41013004	" Katakenlah man kami ndigan kin jadi e ? Kai tanda-tandana si encidahkenca maka enggo ndeher kejadin e ? "
41013005	E maka nina Jesus man bana , " Jagailah bandu , ola kam pagi papak ibahan kalak .
41013006	Nterem pagi kalak reh ibas gelarKu nina , ' Aku kap Ia ! ' Janah nterem jelma itipuna .
41013007	Bage pe ola gulut ukurndu adi ibegindu sora perang , ntah berita-berita kerna perang . Kerina si e arus jadi , tapi labo ertina maka enggo seh kedungenna .
41013008	Negara pagi ngelawan negara , kerajan pagi ngelawan kerajan . I jah i je jadi taneh linuren , ras paksa kelihen . Kerina e bagi persui sekalak diberu si nandangi mupus ngenca .
41013009	E maka jagalah bandu ! Kam pagi itangkap janah iadili i pengadilen agama . Kam pagi ipekpeki ibas rumah pertoton ; kam pagi tedis i lebe-lebe kalak si erkuasa ras raja-raja erkiteken Aku gelah iturikenndu Berita Si Meriah man bana .
41013010	Berita Si Meriah e arus ipeseh lebe man kerina bangsa .
41013011	Janah adi itangkapna kam dingen iadilina , ola gulut ukurndu kerna kai si arus ikatakenndu . Katakenlah kai si ibereken Dibata man bandu paksa e . Sabap kai si ikatakenndu e labo ibas kam nari , tapi reh ibas Kesah Si Badia nari .
41013012	Kalak si ersenina ndudurken seninana gelah ibunuh , bage pe sekalak bapa nandangi anakna . Anak-anak pe ngelawan orang tuana , janah ibunuhna pe orang tuana e .
41013013	Kerina kalak rate segat man bandu erkite-kiteken Aku . Tapi kalak si megeng-geng seh ku kedungenna terkelin kap . "
41013014	" Idahndu pagi ' Kejahaten si Encedai ' tedis ibas ingan si la kin arusna . ( Iantusi si ngogesa min kai erti kata enda . ) Paksa si e pagi kalak si ringan i Judea arus kiam ku uruk-uruk .
41013015	Kalak si kundul-kundul i darat pekesahken olanai bengket ku rumah ngelegi barang-barangna .
41013016	Kalak si sangana i juma olanai ku rumah ngelegi uisna .
41013017	Andiko , kuahna ate pernanden si sangana mehuli kulana bage pe pernanden si sangana pepinemken paksa si e .
41013018	Ertotolah man Dibata gelah si enda ola jadi ibas paksa perudan .
41013019	Sabap ibas paksa si e pagi reh me kiniseran si seh kal ngerina , langa pernah jadi bage mulai kin ijadiken Dibata doni enda , seh asa genduari enda , janah lanai bo denggo jadi bagi si e .
41013020	Tapi beligan warina enggo ipegendeki Tuhan . Adi la kin ipegendekiNa , ise pe lanai bo lit terus nggeluh . IpegendekiNa wari kiniseran e nginget kalak pilihen si enggo ipilihNa .
41013021	Jenari adi lit pagi kalak si ngatakenca man bandu , ' Nehenlah , i jenda nge Mesias si ipadanken Dibata ! ' , ntah ' Ah i jah kap Ia , ' ola kam tek katana e .
41013022	Sabap reh me pagi Mesias perguak ras nabi-nabi perguak . Ibahanna tanda-tanda sengget , adi banci , gelah papak kalak si enggo ipilih Dibata .
41013023	E maka metengetlah kam ! Enggo Kuturiken enda kerina man bandu ope denga jadi . "
41013024	" Kenca lepas wari-wari kiniseran e , matawari jadi gelap , bulan pe lanai ersinalsal .
41013025	Bintang-bintang nartar i langit nari janah kuasa-kuasa i langit mugur-ugur .
41013026	Jenari teridah me Anak Manusia si isuruh Dibata reh ibas embun , alu kuasa si mbelin ras erdolat .
41013027	Asum e pagi isuruhNa malekat-malekat lawes ku Utara , Timur , Selatan bage pe ku Barat janah ipepulungNa kerina kalak si enggo ipilih Dibata i tampuk doni nari seh ku tampuk langit . "
41013028	" Erlajarlah kam ibas batang ara nari . Adi dahanna enggo ertunas janah bulungna mulai meratah , ietehndu maka musim perlego enggo ndeher .
41013029	Bage pe adi idahndu pagi si Kukataken ndai kerina jadi , maka enggo ietehndu , paksana enggo ndeher , janah molai me .
41013030	Ingetlah ! Kerina si e jadi pagi ope denga mate kerina manusia si nggeluh genduari enda .
41013031	Langit ras doni masap kap pagi , tapi KatangKu tetap rasa lalap . "
41013032	" Kerna warina ntah pe jamna , ise pe la lit si metehsa . Malekat-malekat i Surga pe lang , janah Anak Dibata pe la meteh tapi Bapa ngenca metehsa .
41013033	Metenget janah erjaga-jagalah kam , sabap la ietehndu ndigan paksana .
41013034	Si enda bali me ras sekalak si lawes ku negeri si ndauh nadingken rumahna . Iberekenna kuasa man kerina si erdahinna gelah ertanggung jawab ia ibas dahinna sekalak-sekalak . Man si njaga pintun ikataken tuan ndai gelah ia erjaga-jaga .
41013035	E maka erjaga-jaga kam , sabap la ietehndu katawari tuan rumah ndai reh , banci jadi karaben , banci jadi tengah berngi , banci ka pe tekuak manuk ntah pe erpagi-pagi .
41013036	Gelah adi rempet ia reh , la kam tunduh idapetina .
41013037	Kai si Kukataken man bandu enda , Kukataken pe man kerina jelma : Erjaga-jaga ras metengetlah . "
41014001	Dua wari nari Wari Raya Paskah ras Roti si La Itama Ragi , idarami imam-imam si mbelin ras guru-guru agama me dalan guna nangkap Jesus alu erbuni-buni janah ibunuhna atena .
41014002	Nina kalak e sapih-sapih ia , " Ola asum Wari Raya e sidalanken , gelah ola guntar kalak si nterem . "
41014003	Asum Jesus i rumah Simon si nai sakit gadamen , i Betani , paksa man reh me sekalak diberu , ibabana sada botol dem minak si merim si meherga kal . Minak e ibahan ibas urat sinian-sinuan si merim nari . Ipecahkenna botol minak e jenari icurcurkenna ku takal Jesus .
41014004	Piga-piga kalak si lit i je jungut-jungut nina sapih-sapih ia , " Engkai maka iambur-ambur minak si merim e ?
41014005	Ma kin banci idayaken lebih telu ratus duit pirak , janah duitna e ibereken man kalak musil ? " Jenari irawaina pe diberu e .
41014006	Tapi nina Jesus , " Pelepaslah ! Engkai maka iganggundu ia ? Ia enggo erbahan si mehuli man bangKu .
41014007	Adi kalak musil usur nge pagi ras kam janah adi bage atendu banci isampatindu katawari pe . Tapi Aku labo lalap ras kam .
41014008	Diberu enda ibahanna asa ngasupna . Iminakina dagingKu ope denga Aku ikuburken .
41014009	Ingetlah ! I japa pe pagi iberitaken Berita Si Meriah i belang-belang doni enda , ituriken pe kerna kai si enggo ibahan diberu enda ndai guna nginget ia . "
41014010	Judas Iskariot e me sekalak ibas ajar-ajar si sepuluh dua ; lawes ia ndahi imam-imam si mbelin guna ngataken maka ia nggit ngendesken Jesus man bana .
41014011	Meriah kal ukur imam-imam si mbelin megi kai si ikataken Judas Iskariot e . Jenari mulai me idaramina kesempaten si mehuli guna ngendesken Jesus .
41014012	I bas wari si pemena wari raya roti si La Itama Ragi , e me sanga kalak nggeleh biri-biri Paskah , nungkun ajar-ajar man Jesus nina , " I ja sura-suraNdu kami nikapken pangan Paskah man Bandu ? "
41014013	E maka isuruh Jesus dua kalak ajar-ajarNa nina , " To lawes ku kota ah ; i je jumpa kam kari ras sekalak dilaki si maba lau tare guci . Ikutken ia ku rumah , janah sungkun kari si mada rumah e ;
41014014	' Nina Guru : Kamar si apai banci Kupake ras ajar-ajarKu guna man-man Paskah ? '
41014015	E maka ituduhkenna kari man bandu sada kamar si mbas i datas loteng , si enggo sikap . I je me sikapkenndu kerina kai si perlu guna man-man Paskahta . "
41014016	Berkat me si dua kalak e janah seh kenca ia i kota , idapetina kerina bagi si enggo ikataken Jesus man bana . Jenari isikapkenna pangan guna Paskah e .
41014017	Kenca gelap reh me Jesus ras ajar-ajarNa .
41014018	Paksa ia man kerina , ngerana Jesus nina , " Begikenlah : sekalak ibas kam nari si sangana man ras Aku paksa enda , ndudurken Aku kap kari . "
41014019	Ceda ate ajar-ajar e , jenari pegancih-gancih ia nungkun man Jesus nina , " Ma labo aku kataNdu ? "
41014020	Erjabap Jesus , " Jelmana e me kap sekalak ibas kam si sepuluh dua enda , si encalehken roti ras Aku bas mangkuk .
41014021	Anak Manusia si isuruh Dibata la banci lang mate nge pagi bagi isuratken kerna Ia ibas Pustaka Si Badia . Tapi andiko , cilaka kap kalak si ndudurken Anak Manusia si isuruh Dibata e . Ulin kin min mbarenda la ia tubuh . "
41014022	Sanga Jesus ras ajar-ajarNa man , ibuat Jesus roti , ertoto Ia ngataken bujur man Dibata , jenari icepik-cepikNa roti e janah iberekenNa man ajar-ajarNa . Nina Jesus , " Buatlah , enda me badanKu . "
41014023	Kenca bage ibuatNa ka calung , ertoto Ia ngataken bujur man Dibata jenari iberekenNa man ajar-ajarNa , janah kerina ia minem tare calung e .
41014024	Nina Jesus , " Enda me darehKu si iamburken guna nterem jelma , si ngesahken padan Dibata .
41014025	Kukataken pe man bandu , maka lanai bo pagi Kuinem lau anggur . Tapi denggo Kuinem anggur si mbaru ibas Kinirajan Dibata . "
41014026	Kenca bage kerina ia ngendeken ende-enden pujin , jenari lawes Ia ku Uruk Seton .
41014027	Nina Jesus man ajar-ajarNa , " Kerina kam pagi kiam nadingken Aku , sabap enggo tersurat ibas Pustaka Si Badia , ' Permakan e pagi ibunuh Dibata janah biri-biri e kerina merap . '
41014028	Tapi kenca Aku ipekeke , leben pagi Aku ku Galilea asa kam . "
41014029	Ngaloi Petrus nina , " Aku labo pagi nggit nadingken Kam , aminna gia kerina kalak enda kiam . "
41014030	Nina Jesus man Petrus , " Ingetlah ! I bas berngi enda pe , ope tekuak manuk dua kali , enggo ipersokenndu Aku telu kali . "
41014031	Reh lantangna Petrus ngaloi nina , " Asa ndigan pe la Kam kupersoken , amin terpaksa pe aku mate ras Kam ! " Janah ajar-ajar si deban pe kerina ngataken bagi si ikataken Petrus enda .
41014032	Seh me Jesus ras ajar-ajarNa ibas sada ingan gelarna Getsemane . Nina Jesus man ajar-ajarNa , " Kundul kam i jenda , Aku ertoto lebe . "
41014033	Ibabana Petrus , Jakup ras Johanes ngikut ras Ia . Paksa e ceda ate Jesus dingen getem kal pusuhNa ,
41014034	janah nina man ajar-ajarNa si telu kalak , " Ceda kal ateKu , bagi si mate atena Aku . Timai i jenda , ola kam tunduh . "
41014035	Lawes Ia terdauhen sitik nari , jenari erjimpuh Ia i taneh , janah ertoto Ia gelah adi banci , ola min ibentasiNa paksa kiniseran e .
41014036	Nina ibas pertotonNa , " O BapangKu , o BapangKu ! La kap lit si metahat ibas Kam . Agui min calung kiniseran enda ibas Aku nari . Tapi labo peratenKu , peratenNdu lah jadi . "
41014037	Kenca bage mulihken Ia , idapetiNa ajar-ajar si telu kalak ndai tunduh . E maka nina man Petrus , " O Simon , tunduh kam e ? La kam ngasup la tunduh sada jam pe ? " Nina ka Jesus man bana teluna ,
41014038	" Erjaga janah ertotolah gelah ola kam ndabuh ku bas percuban . Ukurndu mehuli kap tapi dagingndu kote . "
41014039	Jenari lawes ka Ia ertoto bagi si ndai .
41014040	Asum Ia mulihken ka , idapetina ajar-ajar si telu ndai tunduh ; la termedakkenca matana , bage pe lanai teraloisa Jesus .
41014041	Asum mulihken Jesus petelu kaliken , isungkunNa ajar-ajarNa si telu e nina , " Medem dingen tunduh denga kin kam ? Enggo me bias ! Enggo seh paksana , maka Anak Manusia si isuruh Dibata iendesken ku bas kuasa kalak perdosa .
41014042	Kekeken , ota lawes kita . Nehenlah , si ngendesken Aku enggo reh . "
41014043	Sanga Jesus ngerana denga , reh Judas , e me sekalak ibas ajar-ajar si sepuluh dua kalak e . Ibabana sada rombongen si maba pedang ras perpalu , e me rombongen si isuruh imam-imam si mbelin ras guru-guru agama bage pe peminpin-peminpin kalak Jahudi .
41014044	Si ndudurken Jesus enggo mereken tanda man kalak ndai , nina , " Si kuema e me kari kalakna , tangkap janah baba , olanai pulah . "
41014045	Kenca seh Judas ndai minter ideherina Jesus nina , " O Guru ! " Jenari iemana Jesus .
41014046	E maka itangkap kalak ndai Jesus jenari iketna .
41014047	Tapi sekalak ibas ia si tedis i je isintakna pedangna , jenari itampulna juak-juak Imam si Mbelin seh retap cupingna .
41014048	E maka ngerana Jesus man kalak si reh ndai nina , " Iatekndu kin Aku enda sekalak pengerampok maka reh kam maba pedang ras perpalu guna nangkap Aku ?
41014049	Idahndu nge Aku tep-tep wari ngajar ibas Rumah Pertoton , janah labo itangkapndu Aku . Tapi arus nge isehken kai si tersurat ibas Pustaka Si Badia . "
41014050	Kenca bage kiam kerina ajar-ajar nadingken Jesus .
41014051	Lit me sekalak anak perana si ngikutken Jesus , uisna selambar kain putih ngenca . Icubaken kalak ndai pe nangkap ia ,
41014052	tapi itadingkenna uisna e jenari kiam ia manjang-anjang .
41014053	E maka ibaba kalak ndai Jesus kurumah Imam si Mbelin . I je enggo pulung kerina imam-imam si mbelin , peminpin-peminpin ras guru-guru agama .
41014054	Petrus ngikut-ngikut i dauh-dauh nari seh ku kesain rumah Imam si Mbelin e . I je ia kundul ras pengawal-pengawal janahna cudu deher api .
41014055	Imam-imam si mbelin bage pe Pengadilen Agama e ndarami bukti-bukti si nalahken Jesus , gelah banci Ia ibunuh ; tapi la lit idatna .
41014056	Nterem saksi si ngataken si la tuhu kerna Jesus , tapi sada pe la seri katana .
41014057	Dungna tedis piga-piga kalak saksi ngelawan Jesus alu tuduhen palsu ,
41014058	nina , " Enggo pernah ibegi kami maka nina Jesus enda , ' Kuruntuhken pagi Rumah Pertoton si ibahan manusia enda , janah kenca telu wari Kupajekken ka sada si labo bekas manusia erbahan . ' "
41014059	Kesaksin enda pe la seri ras kesaksin kalak si deban .
41014060	E maka tedis me Imam si Mbelin i lebe-lebe kalak si ersidang e jenari isungkunna Jesus nina , " La kin lit jabapndu nandangi tuduhen saksi-saksi enda man bandu ? "
41014061	Sinik saja Jesus , kai pe nina lang . E maka isungkun Imam si Mbelin ndai ka Ia sekali nari nina , " Kam kin Mesias si ipadanken e , e me Anak Dibata si Badia e ? "
41014062	Erjabap Jesus nina , " Aku me , janah pagin idahndu Anak Manusia si ipadanken Dibata kundul arah kemuhen si Mada Kuasa janah reh me ras embun i langit nari ! "
41014063	Minter icaingken Imam si Mbelin ndai baju dinasna , janah nina , " Man kai nari kin saksi ?
41014064	Enggo ibegindu uga pencekurakiNa Dibata . Kuga pengakapndu kerina ? " Kerina ia ngatakenca maka Jesus e ersalah janah ersada arihna gelah Jesus ibunuh .
41014065	Piga-piga kalak mulai enciduri Jesus , itutupina ayo Jesus jenari itinjuina janah nina , " Kataken ise si ninju Kam ! " Pengawal-pengawal pe ikut mbalmbal Ia .
41014066	Asum Petrus i teruh denga , i kesain rumah Imam si Mbelin , reh me sekalak diberu , suruh-suruhen Imam si Mbelin e .
41014067	Sanga idahna Petrus cicudu , ipernehenna kal janah nina , " Kam kap teman Jesus kalak Nasaret e . "
41014068	Tapi merso Petrus nina ngaloi , " La kueteh , la kuangka pe kai si ikatakenndu e . " Jenari lawes ia ku kesain si arah lebe . Paksa e pe tekuak manuk sekali .
41014069	Idah diberu ndai denga ka Petrus i je , e maka ikatakenna man kalak si lit i je nina , " Ia kap sekalak ajar-ajar Jesus e ! "
41014070	Tapi e pe ipersoken Petrus ka nge . Lanai ndekahsa kenca si e lit kalak nuduh ia nina , " Lanai bo terpersoken ; ugapa pe kam teman kalak e , sabap kam pe i Galilea nari ! "
41014071	E maka ersumpah Petrus nina , " Mate gia aku , adi kutandai kin tuhu si ikatakenndu e ! "
41014072	Paksa e pe minter tekuak manuk si pedua kaliken . Inget Petrus pe kai si enggo ikataken Jesus man bana , e me , " Ope denga tekuak manuk dua kali , enggo ipersokenndu Aku telu kali ! " E maka erkadiola kal Petrus e maka tangis kal ia kesi-kesi .
41015001	Erpagi-pagi si lampas enggo ersada arih ibas imam-imam si mbelin , peminpin-peminpin Jahudi , guru-guru agama ras kerina anggota sidang , janah ibahanna rencana . Igarikenna Jesus jenari ibabana ngadap man Pilatus ras ngendeskenca man Pilatus .
41015002	Nungkun Pilatus man Jesus nina , " Kam kin raja kalak Jahudi e ? " Erjabap Jesus , " Bagi katandu e me ! "
41015003	Jenari erbage-bage tuduhen ibahan imam-imam si mbelin nandangi Jesus .
41015004	E maka nungkun ka Pilatus man Jesus nina , " La kam ngasup njabapsa ? Kuga buena tuduhen-tuduhen kalak enda man baNdu ! "
41015005	Tapi sitik pe la ngaloi Jesus , e maka mamang kal ate Pilatus .
41015006	Enggo jadi kebiasan maka ibas tep-tep Wari Raya Paskah ibebasken Pilatus sekalak tahanen , e me si ipindo jelma si nterem .
41015007	Paksa si e lit me sekalak gelarna Barabas ipenjaraken ras pemberontak-pemberontak si deban . Kalak enda kerina munuh sanga ia berontak ngelawan pemerentah .
41015008	Asum kalak si nterem reh mindo man Pilatus gelah kebiasan si gelgel ilakoken .
41015009	E maka ngaloi Pilatus alu penungkunen nina , " Atendu kin maka raja kalak Jahudi enda kubebasken man bandu ? "
41015010	Si tuhuna ieteh Pilatus nge maka iendesken imam-imam si mbelin Jesus e man bana perbahan cian ate imam-imam si mbelin nandangi Jesus .
41015011	Tapi iajar-ajari imam si mbelin kalak si nterem mindo man Pilatus gelah Barabaslah ibebasken .
41015012	Ngaloi ka Pilatus man kalak si nterem nina , " Adi bage , kai dage kubahan nandangi kalak enda , si ikatakenndu raja kalak Jahudi e ? "
41015013	Alu sora si megang ngaloi kalak ndai nina , " Pakukenlah Ia ku kayu persilang ! "
41015014	Jenari nina Pilatus man kalak e , " Kejahaten kai kin enggo ibahanNa ? " La ibegiken kalak ndai penungkunen enda , tapi reh gangna sorana nina , " Pakukenlah Ia ku kayu persilang ! "
41015015	Perbahan ate Pilatus muat ukur kalak si nterem , e maka ipulahina Barabas man kalak si nterem . Tapi Jesus isuruhna iligas perajurit-perajurit jenari iendeskenna gelah ipakuken ku kayu persilang .
41015016	E maka ibaba perajurit-perajurit me Jesus ku bas istana gubernur , jenari idilona pulung kerina perajurit-perajurit si deban .
41015017	Ipakekenna uis megara man Jesus . Ibayuna tengkuluk duri , jenari itamakenna ku takal Jesus .
41015018	Kenca bage " ihormati " na Jesus nina , " Tabi , o raja kalak Jahudi ! "
41015019	Jenari ipaluna takal Jesus alu ciken , icidurina , janah erjimpuh ia nembah man Jesus .
41015020	Kenca puas akapna kerina nggombang-nggombangi Jesus , itangtangina ka uis si megara e . Ipakekenna mulihi uis Jesus si gelgel . Jenari ibabana Jesus ndarat gelah ipakuken .
41015021	I tengah dalan jumpa kalak ndai ras sekalak dilaki gelarna Simon . Simon e rehna i kuta nari . Ia me ipaksa perajurit-perajurit mersan kayu persilang Jesus . ( Simon enda kalak Kireni bapa Alexander ras Rupus . )
41015022	Ibaba perajurit-perajurit ndai Jesus ku sada ingan si igelari Golgota , ertina , " Ingan takal-takal " .
41015023	I je ibereken man Jesus anggur si icampur ras mur . Tapi Jesus la nggit nginemsa .
41015024	Kenca bage ipakukenna Jesus ku kayu persilang jenari itikam tandukkenna uis Jesus ibas ia erbagi .
41015025	Jesus ipakuken ku kayu persilang jam siwah erpagi-pagi .
41015026	I datas kayu silang itulis i je , " Raja Kalak Jahudi " .
41015027	Raduken ras Jesus lit ka pe dua kalak pengerampok ipakuken kalak ndai . Sekalak arah kemuhenNa , sekalak arah kawesNa .
41015028	[ Alu bage enggo seh isi Pustaka Si Badia e me , " Ia ipeseri ras kalak jahat " . ]
41015029	Kalak si mentas arah e ncekuraki Ia janahna ngupir nina , " Oh ! AteNdu ngeruntuhken Rumah Pertoton janah majekkenca ka i bas telu wari .
41015030	Genduari nusurkenlah janah pulahilah baNdu ! "
41015031	Bage ka pe imam-imam si mbelin ras guru-guru agama isindir-sindirna Jesus nina sapih-sapih ia , " Kalak si deban isampatiNa , tapi diriNa jine la tersampatiSa .
41015032	Adi Ia kin raja Israel , Mesias si ipadanken e , nusur dage Ia ibas kayu persilang e nari , gelah kami tek man baNa . " Perampok si dua kalak si ipakuken ras Jesus e pe isindirna ka nge Jesus .
41015033	Jam sepuluh dua ciger seh jam telu , gelap kerina daerah e .
41015034	Jam telu serko Jesus alu megang , " Eloi , Eloi , lama sabakhtani ! " Ertina , " O DibatangKu , o DibatangKu , ngkai maka Aku itadingken Kam ? "
41015035	Piga-piga kalak si tedis i je megi Jesus serko e maka nina , " Begikenlah , idilona Elia . "
41015036	E maka minter kiam sekalak encelupken bunga karang ku bas anggur si macem , jenari icucukkenna ku ujung galah . Kenca bage idudurkenna gelah icecap Jesus . Nina , " Sitimai cuba , ntah reh kin Elia pesusur Ia i datas kayu persilang e nari ! "
41015037	E maka nderkuh Jesus alu megang soraNa jenari keri kesahNa .
41015038	Paksa e pe merigat kire-kire Rumah Pertoton ; erbelah dua das nari ku teruh .
41015039	Kepala perajurit si tedis i je ngidah Jesus nderkuh seh mate , e maka nina , " Tuhu-tuhu Ia Anak Dibata . "
41015040	Lit piga-piga diberu natap i dauh-dauh nari . I je pe Maria Magdalena , Salome , ras Maria nande Jakup si kitik ras Joses .
41015041	Kalak enda enggo ngikutken Jesus janah nampati Ia sanga i Galilea . Nterem denga i je diberu-diberu si deban si ras Jesus reh ku Jerusalem .
41015042	Ope seh jam wari Sabat , reh me Jusup kalak Arimatea . Ia sekalak anggota Pengadilen Agama si ihamati . Ia pe sekalak si tertima-tima nandangi kerehen Kinirajan Dibata . Sendah enda wari Persikapen ( e me wari ope wari Sabat ) . E maka alu la biar-biaren Jusup pang ngadap man Pilatus mindo mait Jesus .
41015043	
41015044	Mamang ate Pilatus , asum ibegina berita kerna Jesus enggo mate . E maka idilona kepala perajurit jenari isungkunna ntah tuhu kin Jesus enggo mate .
41015045	Kenca ibegina keterangen kepala perajurit e , e maka ipelepasna Jusup muat mait Jesus e .
41015046	Itukur Jusup dagangen si meherga , ipesusurna mait Jesus jenari ibalutina alu e . Kenca bage itamakenna mait e ku bas sada kuburen si itukak ibas lingling batu . E maka igulingkenna sada batu si mbelin nutupi kubur e .
41015047	Idah Maria Magdalena ras Maria nande Joses i ja Jesus ikuburken .
41016001	Kenca lepas wari Sabat , Maria Magdalena , Maria nande Jakup ras Salome lawes nukur rempah-rempah si merim , gelah mait Jesus iminakina alu e .
41016002	E maka asum wari Minggu erpagi-pagi si lampas , pultak kenca matawari , berkat me ia ku kuburen .
41016003	I tengah dalan nungkun ia sapih-sapih ia nina , " Ise kari nampati kita nggulingken batu si nutupi kuburen e ? " Batu e seh kal galangna . Tapi kenca ia seh , idahna kuburen e enggo talang .
41016004	
41016005	E maka bengket ia ku bas , janah idahna i je sekalak anak perana , mbentar uisna kundul arah kemuhen . Mamang kal atena .
41016006	Tapi iperkuanken anak perana ndai ia nina , " Ola mamang atendu ! Kueteh nge maka idaramindu Jesus kalak Nasaret si ipakuken ku kayu persilang . Ia lanai i jenda . Ia enggo keke ! Nehenlah ! Enda kap inganNa .
41016007	Genduari mulihlah janah beritaken man Petrus ras ajar-ajarNa , nindu , ' Ia enggo leben ku Galilea ; i jah kam itimaiNa bagi si enggo ikatakenNa man bandu . ' "
41016008	E maka ndarat kalak ndai ibas kuburen e nari jenari kiam ia perbahan mamang atena dingen mbiar kal ia . Perbahan biarna lanai iturikenna man ise pe .
41016009	[ Diberu-diberu ndai lawes ndahi Petrus ras teman-temanna . Alu gendek iturikenna kerina kai si enggo ikataken anak perana ndai man bana . Tapi kenca si e , Jesus jine nenahken Berita Si Badia si tetap nggeluh , kerna keterkelinen si rasa lalap e . Si enda ibahanNa erkelangkelangken ajar-ajarNa i Timur nari seh ku Barat . ] [ Asum wari Minggu erpagi-pagi , kenca Jesus keke ibas si mate nari , man Maria Magdalena lebe icidahkenNa baNa . Maria Magdalena enda me si pernah ipelawes Jesus pitu setan ibas ia nari .
41016010	E maka lawes Maria Magdalena meritakenca man teman-teman Jesus . Kalak enda ndai kerina sangana erceda ate dingen tangis .
41016011	E maka la ia tek sanga iberitaken Maria Magdalena maka Jesus e enggo nggeluh mulihi dingen enggo pe idahna .
41016012	Jenari Jesus ncidahken diriNa ibas rupa si la bagi biasa man dua kalak ajar-ajarNa . Ajar-ajar e sangana ibas perdalanen ku bas sada kuta .
41016013	E maka mulihken ajar-ajar si dua e , iberitakenna man teman-temanna si deban , tapi teman-temanna e la tek .
41016014	Dungna Jesus ncidahken baNa man ajar-ajar si sepuluh sada kalak , asum ia paksa man kerina . Ipandang Jesus ia kerina sabap la lit kinitekenna dingen mersik ukurna . La ia tek nandangi kalak si enggo ngidah Jesus nggeluh mulihi ;
41016015	jenari nina Jesus man ajar-ajarNa , " Laweslah , siari doni enda jenari beritaken Berita Si Meriah man kerina manusia .
41016016	Ise si tek dingen iperidiken terkelin kap pagi . Tapi ise si la tek ia pagi iukum .
41016017	Kalak si tek lit pagi tandana e me : Ipelawesna setan-setan ibas gelarKu , ngerana ia ibas cakap si mbaru e .
41016018	Adi icikepna nipe ntah inemna racun labo kaden pe ia . Itamakenna tanna ku babo kalak sakit , malem penakit e . "
41016019	Kenca Tuhan Jesus ngerana man ajar-ajar , iangkat me Ia ku Surga . I jah Ia kundul arah kemuhen Dibata .
41016020	Lawes ajar-ajar , janah erberita ia ku japa pe . Tuhan nampati ia ibas dahinna , janah Tuhan pe ikut erdahin ras-ras kalak enda . Ibahan Tuhan maka i japa pe kalak enda meritaken berita si ibas Dibata nari e i je pe jadi tanda kuasa ras tanda sengget . ]
42001001	Teopilus si ihamati . Nterem kalak enggo nuratken alu ratur kerna kejadin-kejadin si terjadi i tengah-tengahta .
42001002	Kalak enda nuratken kai si enggo ituriken man banta , e me si ituriken kalak si ngidah kejadin e tangtangna nari dingen meritakenca .
42001003	Dage , perbahan enggo kupepayo alu megermet kerina kejadin e i bas mula-mulana nari , e maka mehuli kuakap adi kusuratken ka alu ratur man bandu .
42001004	Kubahan e gelah tangkas man bandu , maka tuhu-tuhu nge kerina si enggo iajarken man bandu e .
42001005	Asum Herodes jadi raja i taneh Judea , lit me i je sekalak imam , gelarna Sakaria ; ia i bas terpuk Abia nari . Ndeharana Elisabet gelarna ; ia pe kesusuren imam .
42001006	Duana ia nggeluh rikutken ate Dibata ngena janah idalankenna kerina pedah ras Undang-undang Tuhan bagi patutna .
42001007	Anakna la lit , perbahan si Elisabet la ertuah , janah duana ia enggo metua .
42001008	I bas sada wari Sakaria sangana ndahiken dahin imam i lebe-lebe Dibata , rikutken giliren terpukna ndahiken dahin i bas kebaktin pelayanen si tep-tep wari .
42001009	Rikutken kebiasan imam-imam , ibahan me tikam tanduk , e maka Sakaria me si terpilih bengket ku bas Kamar si Badia guna nutung kumenen i je .
42001010	Jelma si nterem ertoto i darat seh dung kumenen e itutung .
42001011	Paksa si e , reh me malekat Tuhan ndahi Sakaria . Malekat e tedis arah kemuhen batar-batar ingan nutung kumenen .
42001012	Ngidah malekat e , sengget dingen mbiar kal Sakaria .
42001013	Tapi nina malekat man bana , " O , Sakaria ola kam mbiar ! Pertotonndu enggo ibegiken Dibata . Ndeharandu Elisabet ipupusna me pagi sada anak dilaki . Bahan gelarna Johanes .
42001014	Meriah dingen malem pagi atendu , janah kalak si deban pe meriah ukurna arah ketubuhenna .
42001015	Ia jadi kalak si mbelin i lebe-lebe Tuhan . La banci inemna lau anggur tah pe inemen keras si deban . Mulai tubuhna pe ia enggo dem alu Kesah Si Badia .
42001016	Arah ia nterem pagi kalak Israel mulihken erkemalangen man Tuhan Dibatana .
42001017	Leben pagi Ia reh asa Tuhan ; ia megegeh dingen erkuasa bagi Nabi Elia . Idamekenna pagi bapa ras anak-anakna ; ibahanna kalak jahat jadi bujur ; alu bage isikapkenna man Tuhan bangsa si metunggung . "
42001018	Ngaloi Sakaria man malekat ndai , " Kai dage tanda man bangku maka kueteh tuhu si ikatakenndu e ? Sabap aku ras ndeharangku enggo metua . "
42001019	Erjabap malekat , " Aku kap Gabriel suruh-suruhen Dibata . IsuruhNa aku ngerana ras kam guna peseh Berita Si Meriah enda man bandu .
42001020	Tapi la kam tek si kuberitaken enda , si tuhu-tuhu pagi jadi i bas paksana . Erkiteken si e e maka lanai kam banci ngerana , pekak kam seh idahndu jadi si kukataken ndai . "
42001021	Paksa si e , tertima-tima kalak si nterem , janah mamang atena sabap ndekahsa akapna si Sakaria i bas Kamar si Badia .
42001022	Dungna kenca Sakaria ndarat lanai ia banci ngerana man kalak si nterem , e maka iangka kalak si nterem maka Sakaria enggo ngidah sada pengenehenen i bas Kamar si Badia e . Perbahan lanai banci ia ngerana , e maka ibahanna tanda-tanda alu tanna man kalak si nterem .
42001023	Kenca dung masa penugasenna i Rumah Pertoton e , mulih ia ku rumah .
42001024	Jenari mehuli me kula ndeharana Elisabet janah seh lima bulan ia la ndarat i rumah nari .
42001025	Nina Elisabet , " Dungna isampati Tuhan ka nge aku , janah ibahanNa aku lanai medungu i lebe-lebe jelma si nterem . "
42001026	Kenca enggo enem bulan Elisabet natang tuah , Dibata nuruh malekat Gabriel ku kuta Nasaret i daerah Galilea .
42001027	Gabriel isuruh ndahi sekalak singuda-nguda tergelar si Maria . Singuda-nguda e enggo ertunangen ras sekalak anak perana tergelar si Jusup , kesusuren Raja Daud .
42001028	Idahi malekat ndai Maria nina , " Mejuah-juah ! Tuhan kap ras kam janah enggo iberekenNa pasu-pasuNa si mbelin man bandu ! "
42001029	Sengget kal Maria megi kata malekat e , jenari nungkun i bas ukurna ntah kai erti kata e .
42001030	E maka nina malekat ndai man bana , " Ola kam mbiar , Maria , sabap enggo ibereken Dibata perkuah ateNa man bandu .
42001031	Mehuli pagi kulandu janah ipupusndu sada anak dilaki , bahanlah gelarna Jesus .
42001032	Ia pagi jadi kalak si mbelin dingen igelari pe Anak Dibata si Meganjangna kal . Tuhan Dibata pagi njadiken Ia jadi Raja bagi ninina Daud ,
42001033	janah Ia me pagi raja man kesusuren Jakup seh rasa lalap ; KinirajanNa la erkeri-kerin . "
42001034	Ngaloi Maria man malekat ndai , " Kuga banci jadi e man bangku , sabap aku singuda-nguda denga ? "
42001035	Erjabap malekat nina , " Kesah Si Badia pagi nusur ku babondu janah kuasa Dibata ringan i bas kam . Perbahan si e me , maka anak si ipupusndu e pagi Badia janah igelari Anak Dibata .
42001036	Nehenlah kade-kadendu Elisabet . Ikataken kalak maka ia la banci mupus , tapi enggo peenem bulanken mehuli kulana , aminna gia ia enggo metua .
42001037	Sabap la lit si metahat i bas Dibata . "
42001038	Ngaloi Maria , " Kuendesken diringku man Tuhan . Janah jadilah i bas aku bagi si enggo ikatakenndu e ! " Kenca bage itadingken malekat ndai ia .
42001039	Minter kenca si e , lawes Maria ku sada kuta i Judea i daerah si erdeleng-deleng .
42001040	I je lawes ia ku rumah Sakaria . Janah sanga ia bengket ku rumah e ikatakenna man Elisabet , " Mejuah-juah . "
42001041	Asum ibegi Elisabet sora Maria , minter kemuit anak si lit i bas bertinna . Elisabet dem alu Kesah Si Badia .
42001042	E maka alu sora megang nina , " Kerina diberu , Kam me si mbelinna daten pasu-pasu ! Ipasu-pasu gelah anak si ipupusndu !
42001043	Ise kin aku , maka nande Tuhan reh ndahi aku ?
42001044	Sabap kenca kubegi sorandu , minter kemuit anak si lit i bas bertinku alu meriah ukur .
42001045	Malem tuhu-tuhu atendu sabap tek kam maka kai si iberitaken Tuhan man bandu tuhu-tuhu jadi . "
42001046	Nina Maria , " Tendingku muji Tuhan .
42001047	Meriah ukurku perbahan Dibata Penebusku .
42001048	Sabap enggo ingetNa aku , kawanNa si meteruk ! Genduari nari kerina kalak ngataken maka aku daten tuah .
42001049	Sabap Dibata si Mada Kuasa ncidahken perbahanenNa man bangku . Badia me gelarNa .
42001050	IcidahkenNa perkuah ateNa man kalak si erkemalangen man baNa .
42001051	IcidahkenNa KuasaNa alu perbahanen tanNa , janah iambatiNa gelah ola seh sura-sura kalak si meganjang ukurna .
42001052	IpeterukNa raja-raja si erkuasa , janah ipeganjangkenNa kalak si meteruk .
42001053	Kalak si melihe ibesuriNa alu kerina si mehuli , janah kalak bayak isuruhNa lawes ngambe-ngambe .
42001054	IngetNa padan si enggo ibahanNa ras nini-nininta , janah reh Ia nampati kalak Israel kawanNa .
42001055	La Ia lupa ncidahken perkuah ateNa man Abraham , bage pe man kerina kesusurenna seh rasa lalap . "
42001056	Kira-kira telu bulan dekahna Maria ringan i rumah Elisabet ; e maka mulih ia ku rumahna .
42001057	Enggo seh paksana Elisabet mupus , e maka ipupusna me sada anak dilaki .
42001058	Kenca ibegi anak kutana ras kade-kadena maka enggo icidahken Tuhan perkuah ateNa si mbelin e man bana , e maka kerina ia ermeriah ukur ras Elisabet .
42001059	Kenca sada minggu umur anak e , reh ka ia kerina nunatken anak ndai . Ate kalak ndai Sakaria ibahan gelarna , seri ras gelar bapana .
42001060	Tapi nina nandena , " Ola ! Gelarna e me Johanes . "
42001061	Nina kalak ndai man Elisabet , " Tapi la kap lit gelar e i bas jabunta . "
42001062	E maka ibahan kalak ndai tanda man Sakaria guna nungkun ntah ise bahan gelar anak e .
42001063	Ipindo Sakaria me sada batu tulis , jenari isuratkenna , " Gelarna e me Johanes . " Mamang ate kalak ndai kerina .
42001064	Paksa si e pe minter Sakaria mulihi ngerana , jenari ipujina Dibata .
42001065	Kerina kalak si deherken rumahna mbiar , janah berita kerna kejadin e mbar ku belang-belang daerah deleng-deleng Judea .
42001066	Kerina kalak si megi berita e ngukuri kejadin e , janah nungkun , " Jadi kai nge ndia pagi anak e ? " Enggo tangkas maka kuasa Tuhan ras ia kap .
42001067	Sakaria , bapa Johanes dem alu Kesah Si Badia . Iturikenna kata Dibata nina ,
42001068	" Marilah sipuji Tuhan , Dibata kalak Israel Ia reh ndahi bangsana janah mulahisa .
42001069	IberekenNa man banta Penebus si erkuasa e me kesusuren kawanNa si Daud .
42001070	Bagi enggo ikatakenNa nai-nai nari arah nabi-nabiNa si Badia ,
42001071	erpadan Ia mulahi kita i bas musuh-musuhta nari , bage pe i bas kuasa kalak si er elem-elem man banta .
42001072	IkatakenNa maka icidahkenNa nge perkuah ateNa man nini-nininta , janah ingetNa padanNa si Badia .
42001073	Enda me padanNa ras nininta Abraham , asum ersumpah Ia maka ipulahiNa kita i bas musuh-musuhta nari , gelah lanai kita mbiar ersembah man baNa .
42001074	
42001075	IbahanNa kita Badia dingen bujur ilebe-lebeNa , i bas gedang-gedang geluhta .
42001076	O , anakku , kam pagi igelari Nabi Dibata Si Meganjangna kal . Kam reh leben asa Tuhan , guna nikapken dalan man baNa ;
42001077	guna mpebetehken man bangsaNa , maka bangsa-bangsa e pagi itebusi alu nasapken dosa-dosana .
42001078	Dibatanta perkeleng dingen dem perkuah ate . IsehkenNa pagi man banta sinalsal Keselamaten .
42001079	Janah isal-salina pe ku kerina kalak si ringan i bas kegelapen e me awih kematen , Ia mabai kita erdalan ku bas kegeluhen si dame . "
42001080	Anak ndai reh belinna dingen ertambahna ukurna . Ia ringan i taneh si mesawang seh paksa maka terang-terangen icidahkenna bana man kalak Israel .
42002001	Paksa si e Agustus kepala pemerentahen Roma , nuruh kerina rayat si lit i bas daerah kekuasanna gelah isensus .
42002002	Enda me sensus si pemena . Sanga si e , Kirenius me gubernur i Siria .
42002003	E maka kerina kalak berkat ku kuta pengulihenna gelah isensus .
42002004	Jusup pe berkat i kuta Nasaret i Galilea nari ku kuta Betlehem i daerah Judea , kuta ketubuhen Raja Daud ; sabab Jusup kesusuren Daud kap .
42002005	Jusup nuratken gelarna ras tunangenna Maria si enggo mehuli kulana .
42002006	Kenca seh i Betlehem , seh me paksana ia mupus .
42002007	E maka ipupusna me anakna sintua dilaki , ibalutina alu ampan janah ipepedemna i bas pelangkah sabap lanai lit ingan i bas rumah penginapen .
42002008	I bas daerah e lit piga-piga kalak permakan sangana ngiani asuh-asuhen i mbalmbal .
42002009	Rempet tedis sekalak malekat Tuhan ilebe-lebe permakan ndai , janah terang si rehna i bas Tuhan nari ersinalsal ku sekelewetna . Mbiar kal permakan-permakan e ,
42002010	tapi nina malekat man bana , " Ola mbiar : Aku reh maba Berita Si Meriah , si mereken keriahen si mbelin man kerina manusia .
42002011	Sendah i Kuta Daud enggo tubuh Juruselamat man bandu , e me Kristus Tuhan .
42002012	Si jadi tanda kari man bandu e me : idapetindu kari anak-anak ibaluti alu uis , medem i bas pelangkah . "
42002013	Rempet teridah nterem malekat Surga tedis ras malekat si ndai dingen rende muji Dibata ,
42002014	" Terpujilah Dibata i bas Surga si meganjangna . Janah dame i doni man manusia si ngena ateNa . "
42002015	Kenca malekat-malekat mulihken ku Surga nina permakan sapih-sapih ia , " Ota lawes kita ku Betlehem ngenehen kejadin si lit i je , bagi ikatakan malekat Tuhan ndai man banta . "
42002016	E maka pedas-pedas berkat permakan ndai janah idapetina Maria ras Jusup dingen idahna pe Anak e medem i bas pelangkah .
42002017	Asum permakan-permakan ngidah Anak e , iturikenna man Jusup ras Maria kai si enggo ikataken malekat man bana kerna Anak e .
42002018	Jenari iturikenna pe man kalak si deban , janah kemamangen kerina kalak si megi berita si ikataken permakan e .
42002019	Tapi rukur Maria kerna erti kata e janah ibunikenna i bas ukurna .
42002020	Jenari mulih permakan-permakan janahna rende muji Tuhan , sabap kerina si enggo ibegina ras idahna payo bagi si ikataken malekat ndai man bana .
42002021	Kenca umur waluh wari isunatkenna Anak ndai . Janah ibahanna gelarNa Jesus , e me gelar si enggo ibereken malekat ope denga Ia lit i bas bertin .
42002022	Seh me paksana Jusup ras Maria ngelakoken lakon pembersihen rikutken kai si iaturken Musa . E maka ibabana Anak e ku Jerusalem gelah ipersembahken man Tuhan .
42002023	Sabap bagenda kap tersurat i bas kitap perentah-perentah Tuhan , " Kerina anak sintua dilaki arus ipersembahken man Tuhan . "
42002024	Bage pe ibabana ka nge man persembahen sada pasang ndukur ntah dua nderapati si nguda denga , rikutken si itetapken i bas kitap undang-undang Tuhan .
42002025	I bas paksa e lit i Jerusalem sekalak dilaki gelarna Simeon . Ia kalak bujur dingen si erkemalangen man Dibata , janah tertima-tima ia nandangi Keselamaten kalak Israel . Kesah Dibata nemani ia ,
42002026	ngataken man bana maka la ia mate adi langa kin idahna Mesias si enggo ipadanken Tuhan .
42002027	Alu ibabai Kesah Dibata bengket ia ku Rumah Pertoton . Asum Jesus , anak si kitik e ibaba orang tuaNa ku bas Rumah Pertoton gelah ilakoken man bana kai si enggo itentuken rikutken ajaren agama ,
42002028	ialo-alo janah iangkip Simeon me Ia , ikatakenna bujur man Dibata nina ,
42002029	" Genduari o Tuhan , enggo isehkenNdu padanNdu . Malem ateku aminna mate pe aku .
42002030	Sabap enggo kuidah alu matangku jine , penampat si rehna i bas Kam nari .
42002031	Penampat si isikapkenNdu man kerina bangsa ,
42002032	bali ras terang si ersinalsal man bangsa si deban , gelah reh ndahi Kam e me terang si mereken kemulian man bangsaNdu Israel . "
42002033	Mamang ate Jusup ras Maria megi si ikataken Simeon kerna Anak e .
42002034	Ipasu-pasu Simeon ia , jenari nina man Maria , " Anak enda enggo itetapken Dibata maka erkiteken Ia nterem kalak Israel guling tah pe tedis . Ia pagi jadi tanda i bas Dibata nari , si itulak nterem kalak , janah
42002035	alu bage jadi tangkas me kerina perukuren-perukuren si terbuni . Kam o Maria , ceda pagi atendu . Tempa-tempa itebak pedang pagi pusuhndu . "
42002036	Lit sekalak nabi diberu si enggo metua kal . Gelarna Anna , anak si Panuel i bas suku Aser nari . Pitu tahun dekahna ia erjabu .
42002037	Anna enggo mbalu , umurna genduari 84 tahun , la pernah nadingken Rumah Tuhan . Suari berngi ia muji Tuhan , alu ertoto ras erpuasa .
42002038	Asum Simeon masu-masu Anak e reh Anna ndeheri Jesus ikatakenna bujur man Dibata , janah iturikenna kerna Anak e , man kerina kalak si nimai-nimai warina Jerusalem ibebasken Dibata .
42002039	Kenca dung ilakokenna kerina rikutken si iaturken i bas perentah Tuhan , mulihken me ia ku kutana e me Nasaret i daerah Galilea .
42002040	Anak e reh belinna dingen reh gegehna ; pentar Ia janah tetap ipasu-pasu Dibata .
42002041	Tep-tep tahun orang tua Jesus berkat ku Jerusalem guna ngerayaken Wari Paskah .
42002042	Kenca umur Jesus sepuluh dua tahun , berkat Ia teluna ngerayaken Wari Paskah bagi biasana .
42002043	Kenca dung perayan e , mulih ia , tapi Jesus tading i Jerusalem . Orang tuana la meteh kerna si e .
42002044	Iakapna kin Jesus sangana erdalan ras kalak si nterem si mulih i Jerusalem e nari . Kenca erdalan sada wari e maka idaramina ku kade-kadena ras teman-temanna .
42002045	Perbahan lalap la ia jumpa , e maka mulihken Jusup ras Maria ku Jerusalem ndaramisa .
42002046	I bas wari si peteluken idapetina Jesus kundul ras guru-guru agama Jahudi i bas Rumah Pertoton . Ibegiken Jesus pengajaren guru-guru e janah isungkuniNa pe .
42002047	Janah adi nungkun guru-guru e man baNa mamang ate kalak kerina megi jabapNa si dem kepentaren e .
42002048	Orang tuana pe mamang atena ngidah Ia , jenari nina nandeNa man baNa , " O Anakku , ngkai maka bagenda perbahanenNdu man kami ? Aku ras bapandu enggo ndarami Kam alu aru ate . "
42002049	Erjabap Jesus man bana , " Engkai maka idaramindu Aku ? La kin ietehndu Aku arus i rumah BapangKu ? "
42002050	Tapi la iangka nande ras bapaNa kai si ikatakenNa e .
42002051	Jenari mulih Ia radu ras orang tuaNa ku Nasaret ; ibegikenNa kata orang tuaNa . Kerina si enggo jadi enda itimbangken nandeNa i bas ukurna .
42002052	Jesus pe reh belinna dingen reh tambahna pemetehNa , janah reh tambahna pe ngena ate Dibata ras manusia man baNa .
42003001	Tiberius enggo sepuluh lima tahun jadi Kepala Pemerentah Roma . Tupung si e Pontius Pilatus jadi gubernur i Judea , Herodes raja i Galilea . Janah sangana Pilipus jadi raja i daerah Iturea ras Trakhonitis ; Lisanius jadi raja i Abilene ,
42003002	janah Annas ras Kayapas jadi Imam si Mbelin . Tupung e reh Kata Dibata man Johanes anak Sakaria , i taneh si mesawang .
42003003	E maka isiari Johanes kerina daerah aluren Lau Jordan . Iberitakenna Berita i bas Dibata nari nina , " Jeralah i bas dosa-dosandu nari ! Tandana kam enggo jera , kam arus iperidiken , gelah dosa-dosandu ialemi Dibata . "
42003004	Bagi enggo isuratken Nabi Jesaya i bas kitapna , " Lit sekalak si erlebuh i taneh si mesawang nari , ' Pesikap dalan Tuhan -- Pepinter dalanNa !
42003005	Kelbung-kelbung arus itambusi , uruk-uruk ras deleng arus ipekendit dalan si meluk-eluk arus ipepinter janah si erlubang-lubang iperata .
42003006	Kerina pagi manusia ngidah keselamaten si reh i bas Dibata nari ! ' "
42003007	Nterem jelma reh ndahi Johanes gelah iperidikenna . E maka nina man kalak ndai , " O , kalak jahat , ise ngatakenca man bandu , maka banci kam pulah i bas ukumen Dibata si reh pagi ?
42003008	Cidahkenlah arah perbahanenndu tandana kam enggo jera i bas dosa nari . Ola nindu i bas ukurndu , ' Abraham kap nini kami . ' Kukataken man bandu maka Dibata ngasup nge njadiken batu-batu enda jadi kesusuren Abraham .
42003009	Kapak enggo sikap guna nabah batang kayu ; kerina batang kayu si la mehuli buahna itabah janah iambekken ku bas api . "
42003010	Nungkun kalak e man bana nina , " Kai dage si arus ibahan kami ? "
42003011	Erjabap si Johanes , " Ise lit dua bajuna , arus iberekenna sada man kalak si la lit bajuna , bage pe ise si lit nakanna , arus ibagikenna . "
42003012	Reh pe ku je kalak pengalo cuke , atena gelah iperidiken , jenari nungkun ia man Johanes nina , " O guru , kai arus ibahan kami ? "
42003013	Erjabap si Johanes , " Ola pindo buen asa si enggo itentuken . "
42003014	Nungkun ka piga-piga tentera nina , " Kuga kami enda ? Kai nge arus ibahan kami ? " Ngaloi Johanes , " Ola ngerampas ntah ngataken salah man si la ersalah . Janah pebias-biaslah gaji si ibereken man bandu . "
42003015	Erkiteken kalak si nterem e paksana nima-nimai dingen ngarapken kerehen Mesias si ipadanken Dibata , e maka mamang atena kerna Johanes dingen nungkun i bas ukurna ntah Johanes e kin Mesias si ipadanken e .
42003016	E maka nina Johanes man bana kerina , " Aku mperidiken kam alu lau , tapi reh me sekalak si belinen asang aku . Ngosari nali sepatuNa pe labo aku metunggung . Ia mperidiken kam pagi alu Kesah Si Badia ras api .
42003017	Ndiruna enggo sikap i bas tanNa guna miari . Ipepulungna page si perngis ku bas lumbung , tapi lapung-lapungna itutungNa i bas api si la ernimpet-nimpet . "
42003018	Alu erbage-bage pengajaren iberitaken Johanes Berita Si Mehuli i bas Dibata nari man jelma si nterem .
42003019	Raja Herodes pe iajarkenna sabap iempoina Herodias ndehara seninana janah perbahan enggo melala kejahaten ibahanna .
42003020	E maka itambahi Herodes pe tole kejahatenna alu namaken Johanes ku bas rumah tutupen .
42003021	Kenca kerina kalak si nterem iperidiken , Jesus pe iperidiken ka . Sanga Jesus ertoto talang me langit ,
42003022	janah Kesah Si Badia nusur ku baboNa bagi nderapati . Terbegi pe sora i Surga nari nina , " Kam kap AnakKu si Kukelengi . Kam kap si ngena ateKu . "
42003023	Sanga Jesus mulai menaken dahinNa , umurna kira-kira telu puluh tahun . Rikutken pengakap kalak Ia e me anak Jusup , anak Eli ,
42003024	anak Mattat , anak Lewi , anak Melki , anak Jannai , anak Jusup ,
42003025	anak Matatias , anak Amos , anak Nahum , anak Esli , anak Nagai ,
42003026	anak Maat , anak Matatias , anak Simei , anak Josek , anak Joda ,
42003027	anak Johanan , anak Resa , anak Serubabel , anak Sealtiel , anak Neri ,
42003028	anak Melki , anak Addi , anak Kosam , anak Elmadam , anak Er ,
42003029	anak Josua , anak Elieser , anak Jorim , anak Matat , anak Lewi ,
42003030	anak Simeon , anak Juda , anak Jusup , anak Jonam , anak Eliakim ,
42003031	anak Malia , anak Menna , anak Matata , anak Natan , anak Daud ,
42003032	anak Isai , anak Obed , anak Boas , anak Salmon , anak Nahesson ,
42003033	anak Aminadap , anak Admin , anak Arni , anak Hesron , anak Peres , anak Juda ,
42003034	anak Jakup , anak Isak , anak Abraham , anak Terah , anak Nahur ,
42003035	anak Seruh , anak Rehu , anak Peleh , anak Heber , anak Selah ,
42003036	anak Kenan , anak Arpaksat , anak Sem , anak Nuah , anak Lameh ,
42003037	anak Metusalah , anak Enoh , anak Jaret , anak Mahalalel , anak Kenan ,
42003038	anak Enos , anak Set , anak Adam , anak Dibata .
42004001	Asum Jesus mulih i Lau Jordan nari , idemi Kesah Si Badia Ia , janah ibabai Kesah Si Badia e Ia ku taneh gurun pasir .
42004002	I je me Ia icubai Iblis empat puluh wari dekahna . Kidekah i je kai pe la lit ipanNa , e maka kenca si e igejapNa melihe .
42004003	E maka nina Iblis man baNa , " Adi Anak Dibata kin Kam salihken dage batu-batu enda jadi roti . "
42004004	Ngaloi Jesus , " Lit kap tersurat i bas Pustaka Si Badia , ' Labo ibahan pangan ngenca maka manusia nggeluh . ' "
42004005	Jenari ibabai Iblis Jesus ku ingan si meganjang , janah icidahkenna kerina kerajan doni .
42004006	Nina Iblis man baNa , " Kerina kuasa ras kinibayaken enda kubereken man baNdu , sabap kerina e enggo iendesken man bangku janah banci kubereken man ise ateku .
42004007	Adi nggit Kam nembah mungkuk man bangku , kerina enda kubereken man baNdu . "
42004008	Ngaloi Jesus , " Lit kap tersurat i bas Pustaka Si Badia , ' Sembahlah Tuhan Dibatandu , janah Ia saja ngenca si man sembahen ! ' "
42004009	Kenca bage ibabai Iblis ka Jesus ku Jerusalem janah ipetedisna i babo ingan si meganjangna i bas tarum Rumah Pertoton , jenari nina man Jesus , " Adi kam kin Anak Dibata , dabuhken dage baNdu ku teruh .
42004010	Sabap lit kap tersurat i bas Pustaka Si Badia , ' Isuruh Dibata kap malekat-malekatNa reh njagai Kam , '
42004011	bage pe itatang malekat-malekat e nge Kam alu tanna gelah naheNdu pe ola terantuk ku batu . "
42004012	Nina Jesus , " Lit kap tersurat i bas Pustaka Si Badia , ' Ola cubai Tuhan Dibatandu . ' "
42004013	Kenca Iblis dung ncubai Jesus arah kerina dampar itadingkenna Ia seh lit kesempaten si deban .
42004014	E maka mulihken Jesus ku Galilea , janah ikuasai Kesah Si Badia Ia . Mbar me berita kerna Jesus ku belang-belang daerah e .
42004015	Ngajar Ia i bas rumah-rumah pertoton si lit i je janah kerina kalak muji Ia .
42004016	Seh ka pe Jesus i Nasaret , e me kuta inganNa ipebelin . Sanga wari Sabat ku rumah pertoton Ia bagi biasana . Tedis Ia guna ngoge Pustaka Si Badia .
42004017	Jenari ibereken kalak man baNa kitap Nabi Jesaya . Kenca ipepayoNa , idahNa me ayat-ayat si ateNa iogekenNa e me ,
42004018	" Kesah Tuhan lit i babongKu , sabap enggo ipilihNa Aku guna meritaken Berita Si Meriah man kalak si musil . IsuruhNa Aku erberita man kalak si tertaban maka ipulahi me ia , janah kalak si pentang erpengidah me , kalak si itindas ipulahi me .
42004019	Janah mpebetehken masana Tuhan mulahi bangsaNa . "
42004020	Kenca dung Ia ngoge , igulungNa kitap ndai , iulihkenNa man si erdahin i je , jenari kundul Ia . Kerina mata kalak i bas rumah pertoton e ngenen ku Ia .
42004021	E maka ibenaken Jesus ngajar nina , " Sendah enggo seh isi Pustaka Si Badia si ibegindu ndai . "
42004022	Tuhu iakap kalak si nterem kai si ikataken Jesus , tapi mamang atena sabap Jesus mbelaskenca kata si mehuli e . E maka nina kalak ndai , " Ma anak si Jusup kin Ia ? "
42004023	E maka ngerana Jesus man bana kerina , " La banci lang maka ibelaskenndu atendu man bangKu kata enda , ' O dokter , pepalemlah bandu . ' Bage pe ikatakenndu atendu man bangKu , ' Bahanlah i kutaNdu enda bagi si enggo ibegi kami ibahanNdu i Kapernaum . ' "
42004024	Tole nina Jesus , " Kukataken pe man bandu , maka labo lit sekalak pe nabi ipehaga i bas kutana .
42004025	Tapi ingetlah : nai paksa Elia nggeluh , sanga musim kemarau telu tahun enem bulan dekahna terjadi kelihen si mesangat i belang-belang taneh enda , nterem kal diberu si enggo mbalu i bas kalak Israel .
42004026	Amin bage pe la isuruh Dibata maka Elia lawes ndahi sekalak diberu balu-balu ndai , tapi Elia isuruhNa ku sada diberu balu-balu i Sarpat i daerah Sidon ngenca .
42004027	Bage ka pe sanga paksa Nabi Elisa , nterem nge kalak Israel si gadamen . Tapi labo lit sekalak pe ipepalem , seakatan Naman kalak Siria ngenca ipepalem . "
42004028	Megi kata Jesus e , merawa kerina kalak si i bas rumah pertoton e .
42004029	Tedis ia kerina irintakna Jesus ku darat kota jenari ibabana Ia ku das uruk ingan kota e ipanteki . I das uruk e nari ianjumkenna atena Jesus ku embang .
42004030	Tapi erdalan Jesus arah tengah-tengah kalak si nterem e , jenari lawes Ia .
42004031	Jenari ngincuah Jesus ku Kapernaum , e me sada kuta i Galilea . I bas wari-wari Sabat ngajar Ia man kalak si nterem .
42004032	Mamang ate kalak megi pengajarenNa sabap Ia ngajar alu kuasa .
42004033	I bas rumah pertoton e lit sekalak setanen ; serko ia alu megang sorana nina ,
42004034	" Oh , man kadeNdu kin kami o Jesus kalak Nasaret ? Reh Kam gelah meneken kami ? Kueteh nge ise Kam . Kam me si Badia si reh i bas Dibata nari ! "
42004035	Isergangi Jesus setan ndai nina , " Sinik ! Ndaratlah i bas ia nari ! " E maka idampes-dampesken setan e kula si setanen e , i lebe-lebe kalak si nterem , jenari ndarat setan e i bas ia nari alu la nakiti ia .
42004036	Kerina kalak kemamangen , janah sisungkun-sungkunen ia , nina , " Kata-kata si kuga nge enda ndia ? Erdolat dingen erkuasa Ia merentahken setan-setan e , janah setan-setan e pe ndarat . "
42004037	E maka berita kerna Jesus mbar ku belang-belang daerah e .
42004038	Kenca ndarat i bas rumah pertoton nari , berkat Jesus ku rumah Simon . Mami Simon sakit mekelek ; perbahan e ipindoken kade-kadena man Jesus gelah ipepalemNa min ia .
42004039	E maka idahi Jesus mami Simon , tedis la deherken ingan medemna , jenari ipelawesNa penakit e , janah penakit e pe nadingken mami Simon . Minter keke mami Simon , kuskas ia nikapken pangan dingen ngelai Jesus ras kalak ndai kerina .
42004040	Kenca matawari enggo sundut , kerina kalak maba kade-kadena si erbage-bage penakitna man Jesus . Ipepalem Jesus kerina alu namaken tanNa ku babo kalak si penakiten e sekalak-sekalak .
42004041	Setan-setan pe ndarat i bas kerina kalak si setanen nari , alu serko nina , " Kam kap Anak Dibata . " Isuriangi Jesus setan-setan e , janah la ibereNa ngerana , sabap ieteh setan-setan e pe maka Ia kap Kristus , si Engkelini si ipadanken Dibata .
42004042	Kenca terang wari itadingken Jesus kuta e , berkat Ia ku sada ingan si melenget . Kalak si nterem ndarami Ia , janah kenca jumpa lanai iberena Jesus lawes sabap atena ola min ia itadingken Jesus .
42004043	Tapi nina Jesus man bana , " Berita Si Meriah kerna Kinirajan Dibata arus Kupeseh ku kuta-kuta si deban , sabap guna ngelakoken si e me kap Aku isuruh Dibata . "
42004044	E maka erkotbah Jesus i bas rumah-rumah pertoton i belang-belang daerah Judea .
42005001	Sekali jadi sanga Jesus tedis i tepi Dano Genesaret , kalak si nterem siasak-asaken ngkeleweti Ia guna megiken Berita i bas Dibata nari .
42005002	Idah Jesus lit dua perahu ngadi i tepi dano ; penjala-penjala si mada perahu e enggo nusur janah sangana nikapken jalana .
42005003	Idatasi Jesus perahu e , e me perahu Simon ; jenari isuruhNa Simon njembaken perahu e sitik ku lau nirangken tepi dano e . Kundul Jesus i bas perahu e , janah i jenari Ia ngajar man jelma si nterem .
42005004	Kenca dung Ia ngajar nina man Simon , " Baba perahundu tertengahen ku ingan si mbages . Amburkenlah jalandu guna nangkap nurung . "
42005005	Ngaloi Simon , " O Guru , sada berngi enda latih kal akap kami erdahin , kai pe la lit dat kami ! Tapi adi Kam kal nuruhsa banci kuamburken jala e . "
42005006	E maka iamburken kalak ndai jalana janah melala kal datsa nurung seh maka merigat atena jala ndai .
42005007	E maka ikiapi kalak enda teman-temanna si lit i bas perahu si sada nari ndai gelah reh nampati . Reh kalak ndai janah isina perahu e duana seh dem , janah menam gedap pe .
42005008	Kenca idah Simon Petrus kai si enggo jadi , erjimpuh ia nembah man Jesus nina , " O Tuhan , laweslah Kam i bas aku nari ! Aku kalak perdosa kap ! "
42005009	Mamang ate Simon Petrus ras teman-temanna perbahan melala kal nurung si idatsa e .
42005010	Bagepe temanna anak-anak Sebedeus e me Jakup ras Johanes . Nina Jesus man si Simon , " Ola kam mbiar , mulai genduari nari kam jadi penjala jelma . "
42005011	Kenca ikayuhna perahu e ku tepi , e maka itadingkenna me e kerina , jenari ikutkenna Jesus .
42005012	Sekali jadi asum Jesus i bas sada kota , lit me i je sekalak dilaki si kerina dagingna gadamen . Kenca idahna Jesus , minter isembahna dingen mindo nina , " O , Tuan , bicara nggit Kam , ngasup kap Kam pepalem aku ! "
42005013	E maka idudurken Jesus tanNa , idadapNa kalak si gadamen ndai , jenari nina , " Nggit nge Aku , malemlah kam ! " Minter malem gadamna ndai janah mejelis pe dagingna .
42005014	Jenari nina Jesus man bana , " Ola turiken man ise pe kerna si enda , tapi laweslah , cidahken bandu man imam . Gelah tek kalak maka kam enggo malem , bahanlah persembahenndu bagi iperentahen Musa . "
42005015	Berita kerna Jesus reh mbarna , janah nterem kalak reh megiken Ia dingen mindo gelah ipepalemNa ia i bas penakitna nari .
42005016	Tapi ulin iakapNa Ia lawes ku ingan si melenget , janah i je Ia ertoto .
42005017	I bas sada wari sanga Jesus ngajar , lit me i je piga-piga kalak Parisi ras guru-guru agama kundul megiken Ia . Kalak enda ndai reh i bas tep-tep kuta i Galilea ras Judea nari , bage pe i Jerusalem nari . Kuasa Tuhan lit i bas Jesus guna pepalem kalak si sakit .
42005018	Asum si e reh piga-piga kalak si ngelanja sekalak si pangpangen i bas ingan medem . Ibabana ku bas rumah , ku lebe-lebe Jesus .
42005019	Perbahan nterem kal jelma i rumah , e maka la lit dalanna mabasa ku bas . E maka inangkihna rumah e , ibukana tarumna , janah arah e itantanna kalak si pangpangen ndai ras ingan medemna ku tengah-tengah jelma si nterem pas i lebe-lebe Jesus .
42005020	Kenca idah Jesus maka tek kal kalak e , e maka nina man kalak si pangpangen e , " O senina , dosandu enggo ialemi . "
42005021	Guru-guru agama ras kalak Parisi mulai sisungkun-sungkunen , nina , " Ise kin Ia maka bagenda kal pengeranaNa ngelawan Dibata ? La kap ise pe ngasup ngalemi dosa seakatan Dibata ! "
42005022	Ieteh Jesus kai si lit i bas ukur kalak enda ndai , e maka nina man kalak e , " Kai nge si lit i bas ukurndu e ?
42005023	Apai kin sukahen , ' Dosandu enggo ialemi , ' asa ngataken , ' Kekeken , erdalanken ! ' ?
42005024	Genduari Kucidahken man bandu maka lit nge kuasa i bas Anak Manusia si isuruh Dibata guna ngalemi dosa manusia i doni enda . " E maka nina Jesus man kalak si pangpangen e , " Kukataken man bandu : Kekeken , angkat ingan medemndu , dingen mulihlah ku rumahndu . "
42005025	Minter keke si pangpangen ndai i lebe-lebe jelma si nterem , iangkatna ingan medemna , jenari mulih ia ku rumah janah ipujina Dibata .
42005026	Mamang kal ate kalak si nterem , alu dem kebiaren ipujina Dibata nina , " I bas wari enda enggo idah kami kejadin si luar biasa . "
42005027	Kenca si e , lawes Jesus nadingken kuta ndai , jenari idahNa sekalak pengalo cuke , gelarna Lewi , kundul i bas kantorna . Nina Jesus man bana , " Ikutken Aku . "
42005028	Tedis Lewi , itadingkenna kerina , jenari ikutkenna Jesus .
42005029	Kenca bage , ibahan Lewi i bas rumahna kerja man-man si mbelin guna Jesus . Nterem pe pengalo cuke bage pe kalak si deban ikut man ras kalak enda ndai i je .
42005030	Perbahan si e , piga-piga kalak Parisi ras guru-guru agama jungut-jungut man ajar-ajar Jesus nina , " Engkai maka kam man dingen minem ras kalak pengalo cuke , kalak perdosa ? "
42005031	Megi penungkunen e , erjabap Jesus , " Kalak si sehat labo iperlukenna dokter , tapi kalak si sakit nge .
42005032	Aku reh labo guna ndilo kalak si bujur akapna bana , tapi guna ndilo kalak perdosa gelah ia jera . "
42005033	E maka nina kalak nungkun man Jesus , " Ajar-ajar si Johanes megati kal erpuasa dingen melasken pertoton , bage pe ajar-ajar kalak Parisi ; tapi ajar-ajarNdu tetap ia man ras minem . "
42005034	Ngaloi Jesus , " Metunggung kin iakapndu adi temue i bas kerja erdemu bayu erpuasa kidekah ia ras si empo denga ? Tentu lang !
42005035	Tapi lit pagi masa sirang ia ras si empo , janah i bas paksa si e me ia erpuasa . "
42005036	Ituriken Jesus pe sada perumpaman nina , " Labo lit kalak ngerigatken baju si mbaru guna ngerangkapi baju si enggo buruk . Sabap adi bage ibahanna , baju si mbaru ndai pe enggo merigat , janah uis si mbaru e la kabo tengteng jadi pengerangkapi baju si enggo buruk .
42005037	Bage pe labo itamaken kalak lau anggur si mbaru ku bas guci si enggo regat . Sabap adi bage ibahanna , pecah me guci ndai ibahan anggur e ; jadi anggur pe mambur , guci pe pecah .
42005038	Dage , tamakenlah anggur si mbaru kubas guci si mbaru !
42005039	Janah ise pe labo nggit nginem anggur si mbaru adi enggo iinemna anggur si ndekah . Sabap nina , ' Ulin anggur si ndekah . ' "
42006001	Sekali jadi rembang tupung wari Sabat mentas Jesus arah juma gandum . Iputiki ajar-ajar ruhi gandum e , ipiyuina alu tanna , jenari ipanna buahna .
42006002	Piga-piga kalak Parisi nungkun , " Engkai maka ibahanndu si la banci ilakoken rikutken peraturen agamanta i bas wari Sabat ? "
42006003	Erjabap Jesus man kalak Parisi e , " La kin iogendu kuga perbahanen Daud asum ia ras teman-temanna melihe ?
42006004	Bengket ia ku bas rumah Dibata , ibuatna roti si ipersembahken man Dibata , ipanna janah iberekenna pe man teman-temanna . Rikutken peraturen-peraturen agamanta ise pe la banci man roti e , seakatan imam-imam . "
42006005	Tole nina Jesus , " Anak Manusia si isuruh Dibata , Ia kap Tuhan si engkuasai wari Sabat e . "
42006006	I bas wari Sabat si debanna ka bengket Jesus ku bas rumah pertoton , i je ngajar Ia . I je lit kalak tanna si kemuhen enggo kesip perban mate serapen .
42006007	Piga-piga kalak Parisi ras guru-guru agama ndarami kesalahen Jesus gelah lit dalanna ngaduken Ia . E maka iperdiatekenna kal Jesus ntah mawen ipepalemNa kin kalak sakit i bas wari Sabat .
42006008	Tapi ieteh Jesus perukuren kalak ndai , e maka nina man kalak si mate serapen tanna e , " Mari tedis kam ku lebe enda ! " Keke ia , jenari tedis ia arah lebe .
42006009	E maka nina Jesus man kalak si nterem , " Kusungkun kam ; rikutken peraturen agamanta kai kin banci si bahan i bas wari Sabat ? Erbahan si mehuli ntah si jahat ? Nampati geluh manusia ntah munuh ? "
42006010	Ipernehen Jesus kerina jelma si lit ikelewetNa jenari nina man kalak si mate serapen tanna sembelah , " Pepinter tanndu . " E maka ipepinterna tanna janah minter malem .
42006011	Tapi merawa kal ate kalak Parisi ras guru-guru agama , e maka arih-arih ia kerina ntah kai banci ibahanna nandangi Jesus e .
42006012	Paksa si e , lawes Jesus ku datas sada uruk-uruk ; i je Ia ertoto man Dibata seh terang wari .
42006013	Kenca terang wari , idiloNa ajar-ajarNa , jenari ipilihNa sepuluh dua kalak i bas si e nari , si igelariNa rasul , e me :
42006014	Simon ( igelari pe Petrus ) ras seninana Andreas ; Jakup ras Johanes , Pilipus , Bartolomeus ,
42006015	Matius ras Tomas , Jakup anak Alpius , Simon ( si igelari pe Pejuang ) ,
42006016	Judas anak Jakup , Judas Iskariot si ndayaken Jesus .
42006017	Ngincuah Jesus ras rasul-rasul e kerina , jenari ngadi Ia i bas ingan si kendit . I je lit ka piga-piga ajar-ajarNa si deban ras nterem jelma reh i belang-belang daerah Judea ras i Jerusalem nari , bage pe i kuta Tirus ras Sidon nari si i tepi lawit .
42006018	Reh ia kerina guna megiken pengajaren Jesus dingen mindo gelah penakitna ipepalem . Kalak si setanen pe reh janah penakitna ipepalem .
42006019	Kerina kalak erpala-pala njemak Jesus , sabap lit Kuasa ndarat i bas Ia nari dingen pepalem ia kerina .
42006020	Kenca bage , ipernehen Jesus ajar-ajarNa , jenari nina , " Ketuahen me kam , o kalak musil , sabap man bandu me Kinirajan Dibata .
42006021	Ketuahen kam si melihe genduari , sabap ibesuri me kam . Ketuahen kam si tangis genduari , sabap tawa me kam pagi .
42006022	Ketuahen kam adi segat ate kalak kam janah itulak dingen iisak-isakken ras ikatakenna kam jahat erkiteken Anak Manusia si isuruh Dibata !
42006023	Meriahlah ukurndu dingen ersurak-suraklah i bas paksa si e , erkiteken pemere si mbelin isikapken man bandu i Surga . Sabap nini-ninina pe nai bage perbahanenna man nabi-nabi .
42006024	Tapi , cilaka me kam kalak bayak , sabap enggo ialokenndu kepuasen i bas geluhndu .
42006025	Cilaka me kam si besur genduari ; sabap melihe kam pagi ! Cilaka me kam si tawa genduari ; sabap ceda atendu dingen tangis kam pagi !
42006026	Cilaka me kam adi kerina kalak muji kam ; sabap nini-ninina pe nai bage perbahanenna man nabi-nabi perguak . "
42006027	" Tapi man bandu si megiken Aku , Kukataken , Kelengilah imbang-imbangndu , mehulilah perbahanenndu man kalak si ernembeh ate nandangi kam ,
42006028	pasu-pasu kalak si numpahi kam , janah totokenlah kalak si erbahan la mehuli man bandu .
42006029	Adi iparap kalak pipindu sembelah , bereken pe parapna pipindu si sembelah nari . Adi ibuat kalak bajundu , bereken pe ras bajundu si deban .
42006030	Adi lit kalak mindo man bandu , berekenlah , janah adi enggo i bas ia olanai pindo mulihken .
42006031	Bahanlah man kalak si deban bagi atendu ngena ibahanna man bandu .
42006032	Adi kalak si engkelengi kam ngenca ikelengindu , kai nge dalanna maka kam dat pasu-pasu ? Kalak perdosa pe keleng nge atena kalak si engkelengi ia .
42006033	Adi man kalak si mehuli perbahanenna bandu ngenca ibahanndu mehuli kai nge dalanna maka kam dat pasu-pasu ? Kalak perdosa pe bage nge perbahanenna .
42006034	Adi man kalak si ngasup ersimulih ngenca ipinjamkenndu kai nge dalanna kam dat pasu-pasu ? Kalak perdosa pe ipinjamkenna nge man kalak perdosa , janah ialokenna pe mulihken asa si iberekenna e .
42006035	Tapi kam , kelengilah imbang-imbangndu janah mehulilah perbahanenndu man bana ; pinjamken janah ola arapken mulih . Alu bage maka ialokenndu pagi upahndu si mbelin janah kam jadi anak-anak Dibata si Meganjangna . Sabap Dibata mehuli nge man kalak si la ngataken bujur bage pe man kalak si jahat .
42006036	Mekuah atendu bagi ate Bapandu mekuah ! "
42006037	" Ola isalahkenndu kalak si deban , maka kam pe pagi la isalahken Dibata ; ola ukum kalak si deban , maka kam pe pagi la iukum Dibata ; alemilah kalak si deban , maka kam pagi ialemi Dibata .
42006038	Berelah kalak si deban , maka kam pe pagi ibere Dibata ; ialokenndu me pagi sada persukaten si dem , sada bagin si sampur si itungtungken ku bas tanndu asa ngasup kam ngalokenca . Sukat-sukat si ipakendu e ka nge isukatken man bandu . "
42006039	Jenari ituriken Jesus ka perumpaman enda , " Sekalak si pentang labo ngasup negu-negu kalak pentang ; sabap adi bage duana me ia ndabuh ku parik .
42006040	Bage pe labo lit murid belinen asa guruna ; tapi adi murid enggo tammat pelajarenna , bali me ia ras guruna .
42006041	Engkai maka idahndu rintep si i bas mata seninandu , tapi beloti si i bas matandu la igejapndu ?
42006042	Kuga nindu ngatakenca man seninandu , ' O , senina , bere maka kuagui rintep si i bas matandu , ' tapi beloti si i bas matandu la iidahndu ? O , kalak pekulah-kulah , agui lebe beloti si lit i bas matandu , sabap kenca bage maka banci terang pengidahndu guna ngagui rintep si lit i bas mata seninandu . "
42006043	" Labo lit batang kayu si mehuli erbuahken si la mehuli , bage pe labo lit batang kayu si la mehuli erbuahken si mehuli .
42006044	Kerina batang kayu itandai arah buahna ; sabap labo iputikkenndu buah ara i bas dukut-dukut si erduri nari , ntah pe ipepulungndu buah anggur i bas batang bungke rimbang nari .
42006045	Kalak si bujur tentu ndarat i bas ia nari si mehuli , reh i bas pusuh peratenna si mehuli nari ; janah kalak si jahat ndarat me kejahaten i bas pusuh peratenna si jahat nari . Sabap kai si ibelasken kalak arah babahna , e reh i bas pusuh peratenna nari . "
42006046	" Engkai maka kam erlebuh man bangKu , ' O Tuhan , O Tuhan , ' adi labo ikutkenndu kai si Kukataken man bandu ?
42006047	Ise si reh ku Aku , si megiken katangKu dingen si ngikutkenca -- bali ras ise ia banci ipeseri ? -- Kukataken man bandu .
42006048	Ia bali ras sekalak si erbahan rumah : Ikalina taneh mbages seh jumpa batu , janah i babo batu e me ipajekkenna palas rumah e . E maka adi reh banjir ras lau mbelin nderpa rumah e , la mugur pe ibahanna , sabap rumah e seh kal teguhna .
42006049	Janah ise si megi katangKu tapi la ikutkenna , bali ia ras sekalak si erbahan rumah si la erpalas ; e maka adi reh banjir nderpa rumah e , minter runtuh mesangat pe runtuhna . "
42007001	Kenca dung Jesus ngajar man kalak si nterem , lawes Ia ku Kapernaum .
42007002	I je lit sekalak perwira Roma ; keleng kal atena suruh-suruhenna . Suruh-suruhenna e paksana sakit dingen menam mate pe .
42007003	Sanga ibegi perwira e kerna Jesus , isuruhna piga-piga peminpin-peminpin Jahudi ndahi Jesus guna mindo gelah ipepalemNa suruh-suruhenna e .
42007004	E maka idahi peminpin-peminpin ndai me Jesus janah mindo alu meseksek nina , " O Tuhan , tuhu-tuhu patut kal perwira e isampatindu ,
42007005	sabap keleng kal atena bangsanta , janah ibahanna pe sada rumah pertoton man kami . "
42007006	E maka berkat Jesus ras kalak ndai . Asum lanai ndauhsa Jesus i bas rumah perwira nari , isuruh perwira e teman-temanna ndahi Jesus guna ngataken , " O Tuan , olanai gia Kam latih . Kuakap labo aku metunggung ngalo-ngalo Kam i bas rumahku ,
42007007	bage pe la kuakap metunggung aku reh njumpai Kam . E maka katakenlah sengkebabah kal lah gia , tentu malem perajurit e .
42007008	Sabap aku pe lit nge perwira-perwira si ganjangen asangken aku , lit ka pe si teruhen asangken aku . Adi ningku man bana , ' Lawes ! ' , lawes ia ; adi ningku man si deban ' Mari ! ' , reh ia , jadi adi man sekalak suruh-suruhen ningku , ' Bahan bagenda ! ' , ibahanna pe minter . "
42007009	Mamang ate Jesus asum ibegiNa kata e . JanahNa nulih kempak kalak si nterem si ngikutken Ia nina , " Kukataken man bandu : Langa pernah Aku jumpa ras sekalak si bagenda kal belinna kinitekenna . I bas kalak Israel pe langa pernah Aku jumpa . "
42007010	Kenca mulihken kerina si isuruh perwira ndai , idapetina suruh-suruhen e enggo malem .
42007011	Kenca si e , minter lawes Jesus ku sada kuta , gelarna Nain ; ajar-ajarNa ras jelma si nterem ikut ras Ia .
42007012	Seh kenca Ia i kerabangen kuta e , simbel Ia ras rombongen si ngelanja kalak mate , ndarat i bas kuta e nari . Si mate e sekalak anak perana , e me anak sada diberu balu-balu . Nterem kal anak kuta ikut naruhkenca .
42007013	Megogo dingen mekuah ate Tuhan Jesus ngidah nande si kepaten e , e maka nina man bana , " Ola kam tangis . "
42007014	Ideheri dingen ijemak Jesus peti mait e , e maka ngadi si ngelanjasa . Nina Jesus , " O anak perana , Kukataken man bandu : kekeken ! "
42007015	E maka keke si mate ndai janah ngerana ia , jenari ibereken Jesus ia man nandena .
42007016	Mbiar kalak e kerina , janah ipujina Dibata nina , " Enggo reh nabi si mbelin ku tengah-tengahta ! Enggo reh Dibata mulahi bangsaNa ! "
42007017	E maka berita kerna Jesus mbar ku kerina taneh Judea ras ku daerah-daerah sekitarna .
42007018	Kerina kejadin e seh man Johanes Peridiken perbahan ituriken ajar-ajarna . E maka idilo Johanes Peridiken dua kalak ajar-ajarna ,
42007019	jenari isuruhna duana ndahi Tuhan guna nungkun , " Kam kin si ikataken Johanes Peridiken si enggo ndeher kerehenna e , ntah itimai kami denga si deban ? "
42007020	Kenca si dua kalak e jumpa ras Jesus , e maka nina , " Kami isuruh Johanes Peridiken nungkun man baNdu , ' Kam kin si ikataken Johanes Peridiken si enggo ndeher kerehenna e , ntah itimai kami denga si deban ? ' "
42007021	Paksa si e ka , ipepalem Jesus nterem kalak penakiten si erbage-bage persuina ras si setanen , janah ibahanNa jadi erpengidah kalak si pentang .
42007022	E maka erjabap Jesus man persuruhen Johanes Peridiken e , nina , " Mulihlah , janah turiken man Johanes Peridiken kai si enggo idah dingen ibegindu , e me : kalak pentang enggo erpengidah , si pangpangen enggo ngasup erdalan , si gadamen enggo malem , si pasek enggo erpemegi , si enggo mate nggeluh mulihi , janah Berita Si Meriah iberitaken man kalak musil .
42007023	Malem tuhu-tuhu ate kalak si tetap erkiniteken man bangKu . "
42007024	Kenca lawes persuruhen Johanes Peridiken ndai , ibenaken Jesus ngerana man kalak si nterem kerna Johanes Peridiken nina , " Asum idahindu mbaru enda Johanes Peridiken ku taneh si melungun , kai kin min atendu nehenenndu ? Atendu kin ngenehen dukut si iole-oleken angin ? Tentu lang !
42007025	Jadi , kai dage nehenenndu ? Sekalak si mejile uisna ? Tentu lang , sabap kalak si mejile uisna dingen nggeluh mewah inganna i bas istana raja nge .
42007026	Katakenlah , kai dage nehenenndu ? Sekalak nabi ? Payo , Kukataken pe man bandu maka si enggo idahndu e lebihen asa sekalak nabi .
42007027	Sabap kerna Johanes Peridiken enggo isuratken i bas Pustaka Si Badia , ' Nina Dibata : Kusuruh persuruhenKu leben asa Kam , ia kap nikapken dalan man baNdu . ' "
42007028	Tole nina Jesus , " Kukataken man bandu maka i doni enda la lit pernah manusia belinen sangken Johanes Peridiken . Tapi si kitikna i bas Kinirajan Dibata belinen asangken Johanes Peridiken . "
42007029	Kerina kalak si nterem : pengalo cuke , si megi pengajaren Johanes Peridiken ngikutken pemindon Dibata , dingen enggo pe ialokenna peridin arah Johanes .
42007030	Tapi kalak Parisi ras guru-guru agama nulak rencana Dibata nandangi dirina , dingen la ia nggit iperidiken Johanes Peridiken .
42007031	Tole nina Jesus , " Dage alu kai nge banci Kuumpamaken manusia si genduari enda ? Ras kai nge ia bali ?
42007032	Kalak si genduari enda bali ras anak-anak si erguro-guro i tengah kesain . Nina sada terpuk man terpuk si deban , ' Enggo ipalu kami gendang guro-guro tapi la kam landek ! Enggo iendeken kami lagu tangis-tangis , tapi la kam tangis ! '
42007033	Sabap Johanes Peridiken enggo reh , la ia ikut man-man i bas pesta dingen la inemna anggur , janah ikatakenndu , ' Setanen ia ! '
42007034	Reh ka Anak Manusia si isuruh Dibata , ikut Ia man ras minem i bas pesta , janah nindu , ' Nehenlah ! Ia sekalak si rangap dingen peminem-minem ; meriah Ia ras pengalo cuke bage pe kalak si enggo terbuang i tengah-tengah jelma si nterem nari ! '
42007035	Tapi amin bage pe , kepentaren Dibata nge si payo . E lit buktina i bas kerina kalak si ngalokenca . "
42007036	Sekalak i bas kalak Parisi nari ngundang Jesus man ku rumahna . Lawes Jesus ku rumah e janah kundul Ia man i je .
42007037	I bas kuta e lit sekalak diberu perdosa . Ibegina berita maka Jesus sangana man i rumah kalak Parisi e , e maka reh ia , ibabana sada botol marmar minak merim .
42007038	Tedis ia i pudi Jesus deher naheNa , tangis ia seh litap pe nahe Jesus ibahan iluhna , jenari isapuina alu bukna . Iemaina nahe Jesus dingen iminakina alu minak si merim ndai .
42007039	Ngidah si e mecekurak ukur kalak Parisi si ngundang Jesus ndai nina , " Adi tuhu-tuhu kin Ia nabi , tentu ietehNa nge ise diberu si njemak Ia e dingen kalak si kuga kin ia . Tentu ietehNa maka diberu enda kalak perdosa . "
42007040	E maka nina Jesus man bana , " O , Simon , lit ateKu Kukataken man bandu . " Ngaloi Simon , " Katakenlah Guru . "
42007041	E maka nina Jesus , " Lit me dua kalak rutang man kalak si peraihken duit . Sekalak rutang lima ratus duit pirak sekalak nari rutang lima puluh duit pirak .
42007042	Duana kalak enda lanai ngasup nggalari utangna e , e maka isasapken perutangenna e utangna ndai . Adi bage , si apai nge i bas si dua kalak enda ndai si lebih erkeleng ate nandangi perutangenna e ? "
42007043	Erjabap Simon , " Kuakap kalak si mbuena utangna isasapken . " Ngaloi ka Jesus , " Payo jabapndu e . "
42007044	E maka erkusur Jesus man diberu e , jenari nina man Simon , " Idahndu kin diberu enda ? Reh Aku ku rumahndu , la iberendu lau man pemurihi nahengKu , tapi ia enggo iburihina nahengKu alu iluhna dingen isapuina alu bukna .
42007045	La iemandu Aku , tapi ia la erngadi-ngadi ngema nahengKu .
42007046	La iminakindu takalKu alu minak , tapi ia enggo iminakina nahengKu alu minak si merim .
42007047	Perbahan si e , Kukataken man bandu maka dosana si melala enggo ialemi ! Sabap melala icidahkenna kekelengen . Tapi kalak si sitik ialemi tentu kekelengenna pe sitik . "
42007048	E maka nina Jesus man diberu e , " Dosandu enggo ialemi ! "
42007049	Kalak si deban si ras Jesus kundul i je nungkun i bas ukurna nina , " Ise kin kalak enda maka banci ialemiNa dosa ? "
42007050	Tole nina Jesus man diberu ndai , " Kinitekenndu erbahanca kam terkelin . Mulihlah alu mejuah-juah ! "
42008001	La ndekahsa kenca si ndai isiari Jesus kota-kota ras kuta-kuta , iberitakenNa Berita Si Meriah kerna Kinirajan Dibata . Ajar-ajar si sepuluh dua kalak ikut ras Ia ,
42008002	bage pe piga-piga diberu si enggo ipepalemNa i bas setan ras penakit-penakit nari , e me : Maria ( si igelari Magdalena ) si enggo ipelawes pitu setan i bas ia nari ;
42008003	Johana ndehara Kusa menteri Herodes , Susanna bage pe nterem diberu-diberu si deban . Diberu-diberu enda ndai me si nampati Jesus ras ajar-ajarNa alu erta-ertana .
42008004	Nterem kalak rehen i kuta-kuta nari ndahi Jesus , e maka asum pulung ia kerina ituriken Jesus perumpaman enda nina ,
42008005	" Sekalak perjuma lawes ku juma ngambur benih . Asum ia ngambur benih ndai , deba ndabuh ku dalan , e maka idedehi kalak jenari reh perik-perik manganisa seh keri .
42008006	Deba ka ndabuh ku taneh si erbatu-batu , kenca turah , la ndekahsa kerah ia , sabap kerah taneh e .
42008007	Lit ka deba ndabuh ku tengah peren duri ; turah raduken peren duri e , tapi iasak peren duri e benih ndai seh mate pe .
42008008	Tapi deba ndabuh ku taneh si mehumur , mehuli perturahna , jenari erbuah seratus kali ganda . " Kenca ituriken Jesus si e , e maka nina , " Begikenlah adi lit kin cupingndu ! "
42008009	E maka nungkun ajar-ajar Jesus man baNa kerna maksud ras tujun perumpaman ndai .
42008010	Erjabap Jesus nina , " Man bandu enggo ibereken pemeteh kerna rahasia Kinirajan Dibata ; tapi man kalak si deban ituriken alu perumpaman , e maka aminna gia ipernehenna , tapi labo idahna , aminna gia ibegikenna tapi labo iangkana . "
42008011	" Bagenda me antusenna perumpaman ndai . Benih ndai e me kata Dibata .
42008012	Benih si ndabuh ku dalan iandingken man kalak si megiken berita e , ibegikenna , tapi reh Iblis muat kata e i bas ukurna nari gelah ola ia tek dingen terkelin .
42008013	Benih si ndabuh ku taneh si erbatu-batu iandingken man kalak si megiken berita e , ibegikenna dingen ialokenna alu meriah ukur . Tapi la mbages uratna , kentisik ngenca ia tek . Reh kenca percuban minter ia murtad .
42008014	Benih si ndabuh ku peren duri , iandingken man kalak si megiken berita e , tapi aru atena janah jadi kalak bayak atena . Ersenang-senang atena i bas doni enda . Kerina si e nindih ia seh maka buahna la sempat metua .
42008015	Benih si ndabuh ku taneh si mehumur iandingken man kalak si megiken berita e , ibegikenna , ibunikenna i bas ukurna si mehuli dingen tetap , janah megenggeng ia seh erbuah . "
42008016	" Labo lit kalak nagani lampu jenari itutupina alu tumba ntah pe itamakenna ku teruh ingan medem . Tentu itamakenna ku ingan sangket gelah terang iakap kalak si bengket ku bas .
42008017	Sabap kerina si terbuni teridah nge pagi janah kerina rahasia terbongkar dingen tangkas nge pagi .
42008018	Megermetlah kam kerna kai si ibegindu ; sabap kalak si enggo lit i bas ia man bana itambahi tole . Tapi kalak si la lit kai pe i bas ia si iakapna lit i bas ia pe ibuat i bas ia nari . "
42008019	Nande Jesus ras senina-seninaNa reh ndahi Ia , tapi perbahan teremna jelma i je , e maka la terbahanca jumpa .
42008020	Tapi lit sekalak si ngatakenca man Jesus nina , " NandeNdu ras senina-seninaNdu tedis i darat , atena njumpai Kam . "
42008021	E maka nina Jesus man kalak si nterem , " NandengKu ras senina-seninangKu , e me kalak si megiken dingen si ngikutken Kata Dibata . "
42008022	I bas sada wari idatasi Jesus ras ajar-ajarNa sada perahu , janah nina Jesus man ajar-ajarNa , " Ota ku lepar ah . " E maka berkat ia .
42008023	Asum kalak e erlayar , tunduh Jesus . Rempet rembus angin meter ku dano e , janah mulai bengket lau ku bas perahu si erbahanca kalak e i bas bahaya tuhu-tuhu .
42008024	E maka iingeti ajar-ajar me Jesus nina , " O Guru , Guru ! Cilaka kita ! " Keke Jesus , isergangiNa angin ras galumbang si merawa ndai . Angin ras galumbang e minter jeneng kal .
42008025	Kenca bage nina Jesus man kalak ndai , " Engkai maka kam mbiar ? I ja kinitekenndu ? " Tapi mamang ate ajar-ajar dingen mbiar pe ia , janah nina sapih-sapih ia , " Ise kin ndia Ia ? IperentahkenNa angin ras galumbang , janah angin ras galumbang e pe patuh nandangi perentahNa . "
42008026	Terus Jesus ras ajar-ajarNa erlayar ku Gerasa pekepar-kepar ras daerah Galilea .
42008027	Seh kenca Jesus idaraten , reh me sekalak dilaki i kuta nari njumpai Ia . Dilaki enda ndai setanen . Enggo ndekah ia la ruis dingen lanai ia i rumah , tapi ringan ia i tengah-tengah kuburen .
42008028	Asum idahna Jesus serko ia , nembah-erjimpuh i lebe-lebe Jesus janah alu sora megang nina , " O Jesus , Anak Dibata si Meganjangna , kuga ateNdu aku ibahanNdu ? Kupindo maka Ola aku iukumNdu ! "
42008029	Enda ikatakenna perbahan isuruh Jesus setan e ndarat i bas ia nari . Enggo megati ia ikuasai setan e , seh maka aminna gia ia enggo ipenjaraken janah tanna ras nahena iiket alu rante , banci denga ka nge iretapkenna rante e , jenari ibaba setan ia ku ingan si mesawang .
42008030	E maka isungkun Jesus ia nina , " Ise gelarndu ? " Erjabap ia , " Gelarku Meribu-ribu , " sabap melala setan si neluki ia .
42008031	Ipindoken setan-setan e man Jesus gelah Ola ia ipelawesNa ku bas kelbung si mbages .
42008032	I bas mbalmbal i ture-ture uruk e , lit me sada rarasen babi sangana nungke-nungke . E maka ipindoken setan-setan e man Jesus gelah ibere Jesus min ia kerina lawes neluki babi-babi e . Pemindonna enda ibere Jesus .
42008033	Kenca bage , ndarat me setan-setan ndai bas dilaki e nari , jenari iselukina babi-babi e . Kerina babi si sada rarasen ndai minter kiamen janah megulang , ndabuhen ku dano mate gedap kerina i je .
42008034	Kenca idah permakan babi ndai kai si enggo jadi e , kiam ia jenari iturikenna kejadin e ku kuta-kuta sekelewetna .
42008035	E maka rehen kalak ngenehen kai si enggo jadi . Idahina Jesus janah idapetina kalak si enggo itadingken setan ndai kundul i deher Jesus ; enggo ruis ia dingen enggo jore ukurna . E maka mbiar kalak enda ndai kerina .
42008036	Kalak si enggo ngidah kejadin e , nuri-nuri man kalak si reh ndai kuga dalanna maka kalak si setanen ndai enggo malem .
42008037	E maka kerina kalak si i bas daerah Gerasa e mindo man Jesus gelah itadingkenNa min daerah e , sabap tuhu-tuhu mbiar ia kerina . Perbahan si e , idatasi Jesus perahu jenari lawes Ia .
42008038	Kalak si enggo itadingken setan ndai mindo man Jesus gelah ia ikut . Tapi isuruh Jesus ia lawes nina ,
42008039	" Mulihlah kam ku rumahndu janah beritakenlah kai si enggo ibahan Dibata man bandu . " E maka lawes ia isiarina kuta e janah iberitakenna kai si enggo ibahan Jesus man bana .
42008040	Kenca seh ka Jesus i lepar , ialo-alo jelma si nterem Ia , sabap kerina enggo tertima-tima .
42008041	E maka reh me sekalak pengulu rumah pertoton gelarna Jairus . Isembahna nahe Jesus janah ipindokenna gelah Jesus reh ku rumahna ,
42008042	sabap anakna narus mate . Anakna e diberu , umurna kira-kira sepuluh dua tahun janah ia anak sada-sada . Asum erdalan Jesus ku rumah Jairus , siasak-asaken jelma si nterem ndeheri Ia .
42008043	Lit i je sekalak diberu enggo sepuluh dua tahun dekahna bluding rusur . Enggo keri erta-ertana guna pertambarna man dokter-dokter , tapi la lit sekalak pe si ngasup pepalem ia .
42008044	Ideherina Jesus i pudi nari dingen idadapna rambu-rambu uis Jesus , janah paksa e pe minter ngadi dareh e .
42008045	E maka nungkun Jesus nina , " Ise si ndadap Aku ? " Perbahan la lit kalak si ngaku , e maka nina Petrus , " O Guru , nterem kap jelma i kelewetNdu janah siasak-asaken ndeheri Kam . "
42008046	Tapi nina Jesus , " Lit kap sekalak si ndadap Aku , sabap Kugejap lit kuasa ndarat i bas Aku nari . "
42008047	Asum ieteh diberu ndai maka kai si enggo ibahanna e la terbuniken , e maka reh ia ku lebe , nggirgir ia , janah erjimpuh nembah man Jesus . I lebe-lebe jelma si nterem iturikenna kai sabapna maka idadapna Jesus ras kerna penakitna si minter malem e .
42008048	E maka nina Jesus man diberu e , " O anakKu , kinitekenndu enggo nampati kam , mulihlah alu ermeriah ukur . "
42008049	Sanga Jesus ngerana denga , reh me sekalak si maba berita i rumah pengulu e nari . Nina man Jairus , " Anakndu ndai enggo mate , man kai nari ngelatihi Guru enda ? "
42008050	Tapi kata e ibegi Jesus , e maka nina man Jairus , " Ola kam mbiar , tek sajalah , malem nge kari anakndu e . "
42008051	Kenca seh Jesus i rumah , ise pe la ibereNa ikut ras Ia ku bas selain Petrus , Johanes , Jakup ras bapa dingen nande anak e .
42008052	Kerina kalak si i je erceda ate dingen nangisi anak e . Tapi nina Jesus , " Ola kam tangis ; anak enda labo mate , tunduh saja nge ia ! "
42008053	Itawai kalak ndai Jesus , sabap ietehna nge maka anak e enggo mate .
42008054	Tapi ijemak Jesus tan anak ndai , janah nina alu sora megang , " O beru , kekeken ! "
42008055	E maka erkesah anak ndai mulihken janah minter ia keke . Jenari isuruh Jesus gelah ibere man anak e .
42008056	Jengang orang tuana , tapi ipedahi Jesus gelah ola iturikenna man ise pe kai si enggo jadi e .
42009001	Idilo Jesus ajar-ajarNa si sepuluh dua kalak jenari iberekenNa kuasa man bana guna mpelawes setan-setan dingen pepalem penakit .
42009002	Kenca bage isuruhNa ajar-ajar lawes meritaken kerna Kinirajan Dibata , janah pepalem kalak si penakiten .
42009003	Nina Jesus man ajar-ajar e , " Ola kai pe baba i bas perdalanenndu , ola baba ciken , gajut-gajut , roti , duit , bage pe ola baba baju man osendu .
42009004	Adi i bas sada kuta ialo-alo kalak kam kesilang i bas rumahna , i je saja kam ngayak kam berkat ku kuta si deban .
42009005	Adi i bas sada kuta labo lit kalak ngalo-ngalo kam , tadingken kuta e , apusi abu si leket i bas nahendu . Enda pagi tanda bukti si jadi saksi man bana . "
42009006	E maka lawes me ajar-ajar ndai , isiarina kuta-kuta janah iberitakenna Berita Si Meriah dingen ipepalemna kalak si penakiten .
42009007	Herodes raja wilayah Galilea pe megi kerna kejadin e . Lanai ia tenang sabap lit piga-piga kalak ngatakenca , " Johanes Peridiken enggo nggeluh mulihi ! "
42009008	Deba ngatakenca maka Elia enggo reh , janah lit ka pe si ngatakenca maka sekalak i bas nabi-nabi si nai enggo nggeluh mulihi .
42009009	Nina Herodes , " Enggo kusuruh itampul kalak takal Johanes , tapi ise dage ia , si rikutken beritana ngasup ngelakoken perbahanen-perbahanen si mbelin ? " E maka idarami Herodes dalan gelah jumpa ras Jesus .
42009010	Kenca mulih rasul-rasul ndai , iturikenna man Jesus kai si enggo ibahanna . Jenari ibabai Jesus rasul-rasul e lawes ku sada kuta gelarna Betsaida , ateNa gelah ia saja ngenca i je .
42009011	Tapi tereteh man jelma si nterem , e maka berkat ia ndapeti Jesus . Ialo-alo Jesus jenari iturikenNa kerna Kinirajan Dibata janah ipepalemNa kalak si penakiten .
42009012	Asum wari nandangi gelap , reh ajar-ajar si sepuluh dua kalak ndahi Jesus , janah nina , " Suruhlah kalak enda lawes ku kuta-kuta i sekelewet enda gelah banci idaramina nakanna ras inganna medem , sabap ingan enda ingan si melungen . "
42009013	Tapi ngaloi Jesus man ajar-ajar nina , " Kam lah mereken nakanna . " Nina ka ajar-ajar , " Si lit i bas kami lima ngkibul roti ras dua ikan ngenca . Pala lawes kami nukur nakan guna kalak si nterem enda ? "
42009014	Teremna jelma si i je dilaki lit kira-kira lima ribu kalak . Nina Jesus man ajar-ajarNa , " Suruhlah kalak si nterem e kundul , tep-tep terpuk teremna kira-kira lima puluh kalak . "
42009015	Kerina si ikataken Jesus ilakoken ajar-ajar , isuruhna kalak si nterem kundul .
42009016	Jenari ibuat Jesus roti si lima ngkibul ras ikan si dua ndai , janah ertoto Ia ngataken bujur man Dibata . E maka icepik-cepikNa roti e jenari iberekenNa man ajar-ajar gelah ielakenna man kalak si nterem .
42009017	Kerina ia man seh besur . Kenca elah , ipepulung ajar-ajar kerina si iba , buena lit sepuluh dua sumpit .
42009018	Sekali jadi asum Jesus ertoto sisada-sisada , reh ajar-ajarNa ndahi Ia . E maka isungkun Jesus ajar-ajar e nina , " Ise kin Aku nina kalak ? "
42009019	Erjabap ajar-ajar nina , " Lit si ngatakenca Kam kap Johanes Peridiken . Deba ngatakenca maka Kam kap Elia . Janah lit ka pe si ngatakenca maka Kam kap sekalak i bas nabi-nabi si nai si enggo nggeluh mulihi . "
42009020	Nungkun ka Jesus nina , " Kam kuga nindu ? Ise kin akapndu Aku ? " Erjabap Petrus nina , " Kam kap Mesias si ipadanken Dibata . "
42009021	Jenari ilarang Jesus ajar-ajarNa ngkataken si e man ise pe .
42009022	Tole nina Jesus , " Anak Manusia si isuruh Dibata la banci la ngenanami mbue kiniseran , janah itulak peminpin-peminpin , imam-imam si mbelin , bage pe guru-guru Undang-undang . Ia ibunuh jenari keke i bas wari si peteluken . "
42009023	Janah nina Jesus man bana kerina , " Ise atena ikut ras Aku arus maka ipersilahangna dirina , ipersanna kayu persilangna tep-tep wari janah ikutkenna Aku .
42009024	Sabap ise si mpertahanken kegeluhenna , bene kap kegeluhenna , tapi ise si bene kegeluhenna erkiteken Aku terkelin me .
42009025	Kai kin gunana man sekalak jelma aminna gia bana kerina doni enda tapi bene ia ntah pe iukum ? Tentu la lit !
42009026	Adi sekalak jelma mela ia ngakuken Aku ras pengajarenKu , Anak Manusia si isuruh Dibata pe pagi mela ngakuken kalak si bage sanga Anak Manusia e reh alu kemulian si mbelin bage pe alu kemulian Bapa ras kemulian malekat-malekat si badia .
42009027	Inget katangKu enda ! I bas si pulung enda lit piga-piga kalak si la ia mate adi langa kin idahna Kinirajan Dibata . "
42009028	Kira-kira seminggu kenca ituriken Jesus kerna kiniseran ras kematenNa , ibabaNa Petrus , Jakup ras Johanes berkat ku das sada uruk guna ertoto .
42009029	Asum Jesus ertoto , salih ayoNa dingen uisNa jadi mbentar ersinalsal .
42009030	Rempet lit i je dua kalak dilaki , e me Musa ras Elia ercakap-cakap ras Jesus .
42009031	Duana ikeleweti sinalsal kemulian Surga . Ercakap-cakap ia duana ras Jesus kerna kematen Jesus si lanai ndekah jadi i Jerusalem sue ras si enggo iaturken Dibata .
42009032	Paksa e Petrus ras temanna si dua kalak munduk-unduk seh tunduh pe . Janah asum ia keke idahna ersinalsal kemulian Jesus , ras si dua kalak ndai tedis ras Ia .
42009033	Asum berkat ate si dua kalak ndai nadingken Jesus nina Petrus man Jesus , " O Guru ! Malem kal ate kami i jenda . Ibahan kami saja telu sapo-sapo , sada man baNdu , sada man Musa , janah sada nari man Elia . " ( Tapi si tuhuna la ierti Petrus kai si ibelaskenna e . )
42009034	Sanga Petrus ngerana denga , reh embun ngelinggemi ia kerina . Perbahan e mbiar ajar-ajar .
42009035	Terbegi pe sora i bas embun e nari nina , " Enda me AnakKu si enggo Kupilih . Begikenlah Ia . "
42009036	Asum terbegi sora e , Jesus nari ngenca i je idah ajar-ajar . Kerina kejadin si enggo idahna e irahasiakenna janah la iturikenna man ise pe .
42009037	Pepagina asum Jesus ras ajar-ajarNa si telu kalak ndai nusur i das uruk nari , nterem kal kalak reh njumpai Ia .
42009038	Sekalak i bas jelma si nterem e erlebuh man Jesus nina , " O , Guru ! Ngarap aku maka iperdiatekenNdu min anakku enda , sabap e ngenca anakku .
42009039	Adi iseluki setan e ia , rempet ia nderkuh , idampes-dampeskenna bana dingen rugup-ugup babahna . Mesui kal atena ibahan setan e janah menam-menam lanai erleka setan e ras ia .
42009040	Enggo kupindoken man ajar-ajarNdu gelah ipelawesna min setan e , tapi la ia ngasup . "
42009041	Nina Jesus man kerina kalak si i je , " O , kam kalak si la erkiniteken dingen si enggo papak , asa kai nari dekahna Aku ras kam ? Asa kai nari dekahna Aku tahan ras kam ? " Jenari nina man bapa anak e , " Baba kujenda anakndu e . "
42009042	Sanga anak e ibaba ndahi Jesus , nggirgir ia dingen idampes-dampeskenna bana . Tapi isergangi Jesus setan e dingen ipepalemNa anak ndai . Kenca malem iberekenNa mulihi man bapana .
42009043	Mamang ate jelma si nterem erkiteken Kuasa Dibata si mbelin e . Asum kemamangen denga jelma si nterem kerna kerina perbahanen Jesus nina Jesus man ajar-ajarNa ,
42009044	" Begikenlah dingen pegermetkenlah kai si Kukataken man bandu . Anak Manusia si isuruh Dibata iendesken pagi ku bas kuasa manusia . "
42009045	Tapi la ieteh ajar-ajar kai ertina si ibelasken Jesus e . La tangkas man bana ertina , e maka la iangkana . Janah nungkunsa man Jesus pe la ia pang .
42009046	Turah me persoalen i bas perukuren ajar-ajar , e me kerna ise kin si mbelinna i bas ajar-ajar e .
42009047	Tapi ieteh Jesus kai si iukurken ajar-ajar e , e maka idiloNa sekalak danak-danak , ipetedisNa deherken Ia ,
42009048	jenari nina man ajar-ajarNa , " Ise si ngaloken danak-danak enda i bas gelarKu ia me kap si ngaloken Aku ; bage pe ise si ngaloken Aku , labo Aku saja ialokenna , tapi ialokenna pe Ia si nuruh Aku . Sabap ise si kitikna kal i bas kam kerina , ia me si mbelinna . "
42009049	E maka ngaloi Johanes man Jesus nina , " O , Guru , lit idah kami sekalak si mpelawes setan i bas gelarNdu . Perbahan labo ia bengket i bas terpukta enda , e maka ilarang kami ia . "
42009050	Ngaloi Jesus man Johanes ras ajar-ajar si deban nina , " Ola ambati ia , sabap ise si la ngelawan kam , temanndu kap . "
42009051	Asum enggo ndeher Jesus iangkat Dibata ku Surga , e maka itetapkenNa ukurNa guna lawes ku Jerusalem .
42009052	Isuruhna piga-piga kalak persuruhenNa ngelebei Ia . Lawes persuruhen ndai , bengket ia ku sada kuta kalak Samaria guna nikapken ingan kesilang man Jesus .
42009053	Tapi kalak Samaria e la nggit ngalo-ngalo Jesus , sabap tujun perdalanen Jesus e me kap ku Jerusalem .
42009054	Asum ibegi Jakup ras Johanes berita e , e maka nina man Jesus , " O Guru , setuju Kam adi isuruh kami api nusur i langit nari ngkernepken kalak Samaria e ? "
42009055	Erkusur Jesus janah ipandangNa Jakup ras Johanes .
42009056	Jenari lawes ia kerina ku kuta si deban .
42009057	Sanga Jesus ras ajar-ajarNa nerusken perdalanenNa , lit sekalak dilaki ngerana man Jesus nina , " Kuikutken nge Kam aminna ku ja gia Kam lawes . "
42009058	Ngaloi Jesus man bana , " Serigala lit liang inganna , perik-perik pe lit asarna , tapi Anak Manusia si isuruh Dibata la lit inganNa pekesahken pe . "
42009059	Man sekalak si deban nina Jesus , " Ikutken Aku . " Tapi ngaloi ia man Jesus nina , " O Bapa , mulih aku lebe ngkuburken bapangku . "
42009060	Ngaloi Jesus , " Pelepaslah kalak mate ngkuburken si matena ; tapi kam , to lawes beritakenlah kerna Kinirajan Dibata . "
42009061	Nina ka sekalak si deban man Jesus , " O Tuan , ateku maka ikut ras Kam , tapi mulih aku lebe erkata man keluargangku . "
42009062	Ngaloi Jesus man bana , " Kalak si enggo njemak tenggala , jenari ngenen ia ku pudi , kalak si bage la erguna i bas Kinirajan Dibata . "
42010001	Kenca si e , ipilih Tuhan pitu puluh kalak nari jadi ajar-ajarNa . Ajar-ajar enda ndai isuruhNa dua-dua kalak sendalanen ngelebei Ia ku kerina kuta ras ingan si minter ateNa idahiNa .
42010002	Nina Jesus man kalak e , " Mbelang si man peranin , tapi kurang si ranisa . Dage , ertotolah man si Mada peranin e , gelah isuruhNa si erdahin guna mperanisa .
42010003	Berkatlah ! Kusuruh kam lawes bagi anak biri-biri ku tengah-tengah serigala .
42010004	Ola baba dompet , gajut-gajut , ntah sepatu , ola kam ngadi i tengah dalan guna ercakap ras kalak .
42010005	Adi bengket kam ku bas sada rumah katakenlah lebe , ' Dame man isi jabu enda . '
42010006	Janah adi lit i bas rumah e kalak si ngarapken dame , maka dame si isehkenndu ringan i bas ia . Tapi adi la lit , dame si isehkenndu mulih man bandu .
42010007	Kesilanglah i bas rumah e , pan dingen inemlah kai si iberekenna man bandu , sabap kalak si erdahin patut kap dat upah . Ola sambar-sambar inganndu kesilang .
42010008	Adi bengket kam ku sada kuta janah i je ialo-alo kalak kam , panlah kai si iberekenna man bandu ;
42010009	janah pepalemlah kalak si penakiten i je . Kataken pe man anak kuta e , ' Kinirajan Dibata enggo ndeher ku tengah-tengahndu ! '
42010010	Tapi adi bengket kam ku sada kuta janah i je la kam ialoken kalak , laweslah kam ku pasar-pasar , jenari momokenlah ,
42010011	' Abu kutandu si leket i bas nahe kami iapusi kami i lebe-lebendu ; tapi ingetlah , maka Kinirajan Dibata enggo ndeher ku tengah-tengahndu . '
42010012	Kukataken man bandu maka i bas wari pendungi e pagi , nahangen ukumen si isehken Dibata man kota Sodom asangken man kota e . "
42010013	" Andiko , cilaka kal kam pagi o , Korasin . Kam pe o Betsaida , cilaka me kam ! Sabap adi tanda-tanda sengget si enggo ibahan i tengah-tengahndu ibahan i Tirus ras i Sidon , ndekah me ia erkadiola ras erceda ate . Tentu enggo itamakenna abu ku badanna guna mbuktiken maka enggo ia jera i bas dosa-dosana nari .
42010014	E maka i bas wari pendungi e pagi , liten denga perkuah ate Dibata man Tirus ras Sidon asangken man bandu .
42010015	Bage pe kam , o Kapernaum ! Atendu kin maka ipeganjangkenndu bandu seh ku langit ? Kam pagi idampesken ku naraka . "
42010016	Nina Jesus man ajar-ajarNa , " Ise si megiken kam , ia megiken Aku ; ise si nulak kam , itulakna pe Aku ; janah ise si nulak kam , itulakna pe Ia si nuruh Aku . "
42010017	Ajar-ajar si pitu puluh kalak ndai mulih alu dem keriahen . Nina man Jesus , " O Tuhan , setan-setan pe ngikutken kata kami adi isergangi kami ia i bas gelarNdu ! "
42010018	Ngaloi Jesus man bana kerina nina , " Kuidah Iblis ndabuh i langit nari bagi kilap .
42010019	Begikenlah ! Enggo kubereken man bandu kuasa merjati nipe ras kacip gelang , bage pe kuasa naluken musuh e , janah kai pe la banci encilakai kam .
42010020	Tapi ola meriah ukurndu perbahan setan-setan ngikutken perentahndu , tapi meriahlah ukurndu perbahan gelarndu enggo isuratken i Surga . "
42010021	Paksa si e , meriah iakap Jesus ibahan Kesah Dibata janah nina , " O Bapa , Tuhan si mada langit ras doni ! Kukataken bujur man baNdu , sabap enggo icidahken Kam man kalak si la erpemeteh , kerina si ibuniken Kam man kalak si pentar dingen erpemeteh . Payo bage me jadina Bapa , sabap bage me si ngena ateNdu .
42010022	Kerina enggo iendesken BapangKu man bangKu . Ise pe la meteh ise Anak e seakatan Bapa ; janah ise pe la meteh ise kin Bapa e seakatan Anak ras kalak si man bana ipebetehken Anak e . "
42010023	Asum Jesus nari ngenca i je ras ajar-ajarNa nina Jesus , " Malem tuhu-tuhu atendu sabap kam enggo ngidah kai si idahndu !
42010024	Kukataken pe man bandu maka nterem nge nabi ras raja merincuh ngidah kai si idahndu tapi la idahna , bage pe merincuh ia megi kai si ibegindu , tapi la ibegina . "
42010025	Sekali jadi reh sekalak guru agama Jahudi ncubai Jesus . Isungkunna Jesus nina , " O Guru , kai arus kubahan gelah kualoken kegeluhen si rasa lalap ? "
42010026	Erjabap Jesus nina , " Kai kin si tersurat i bas Pustaka Si Badia ? Kai si iogendu i je ? "
42010027	Erjabap guru Undang-undang e , " Kelengilah Tuhan Dibatandu asa ukurndu , asa tendindu dingen asa gegeh ras kepentarenndu lit ; bage pe kelengilah temanndu manusia bagi kam ngkelengi badanndu . "
42010028	Ngaloi Jesus , " Payo jabapndu e . Bahanlah bage gelah ialokenndu kegeluhen si rasa lalap . "
42010029	Tapi ate guru agama e pebujur-bujurken bana , e maka nungkun ia man Jesus nina , " Ise kin temanku manusia ? "
42010030	Erjabap Jesus alu perumpaman nina , " Lit sekalak ngincuah i Jerusalem nari ku Jeriho . I tengah dalan jumpa ia ras pengerampuk . La saja barang-barang irampukna , tapi igudamina pe ia seh menam mate , jenari itadingkenna .
42010031	Rembang mentas sekalak imam arah dalan e ; kenca idahna kalak si enggo ampar e , isilahkenna , jenari iteruskenna perdalanenna .
42010032	Bage pe mentas ka sekalak Lewi ; kenca idahna , ia pe nilah jenari iteruskenna perdalanenna .
42010033	Tapi sekalak Samaria si mentas ka arah dalan e mekuah atena asum idahna kalak si ampar e .
42010034	E maka ideherina jenari itamakenna minak ras anggur ku luka-lukana dingen ibalutina pe . Kenca bage iangkatna ku datas kaldena , ibabana ku ingan penginapen guna itambari .
42010035	Pepagina iberekenna dua duit pirak man si empu penginapen e janah nina , ' Tambari ia janah adi la bias enda kutambahi pagi asum aku reh mulihken . ' "
42010036	E maka nungkun Jesus man guru agama e nina , " Si apai nge iakapndu i bas si telu e jadi teman manusia kalak si irampok e ? "
42010037	Erjabap guru Undang-undang e , " Kalak si enggo nampati ia . " Ngaloi Jesus , " Kam pe laweslah , janah bahanlah bage . "
42010038	Asum Jesus ras ajar-ajarNa nerusken perdalanenna , seh ia i bas sada kuta . I je lit sekalak diberu gelarna Marta ; ialo-alona Jesus i rumahna .
42010039	Lit pe sekalak seninana gelarna Maria . Maria kundul i deher nahe Tuhan megiken pengajarenNa .
42010040	Tapi Marta kuskas nikapken pangan ; e maka murkas ia ideherina Jesus janah nina , " O Tuhan , la iperdiatekenNdu ipeturut seninangku aku sisada ndahiken kerina dahin e ? Suruh min ia nampati aku ! "
42010041	Erjabap Jesus man Marta nina , " O Marta , Marta ! Suhsah dingen gulut ukurndu sabap melala atendu ibahanndu ,
42010042	tapi sada ngenca si la banci lang . Enggo ipilih si Maria si mehuli e janah lanai banci ibuat i bas ia nari . "
42011001	Sekali jadi ertoto Jesus i bas sada ingan . Kenca dung Ia ertoto nina sekalak ajar-ajarNa , " O Tuhan , ajari min kami ertoto bagi Johanes ngajari ajar-ajarna . "
42011002	Ngaloi Jesus man ajar-ajarNa nina , " Adi ertoto kam nindulah , ' O Bapa , Terpujilah gelarndu si Badia ; Rehlah min KinirajanNdu ,
42011003	Bereken min man kami nakan cukup tep-tep wari .
42011004	Alemi min dosa-dosa kami , bagi kami pe ngalemi kalak si ersalah kempak kami . Ola min kami ibaba Kam ku bas percuban . ' "
42011005	Tole nina Jesus man ajar-ajarNa , " Adi sekalak i bas kam lawes ku rumah temanndu i tengah berngi janah nindu , ' O teman , kupinjam min rotindu telu ngkibul ,
42011006	sabap temanku si i bas perdalanen singgah ku rumahku janah la lit si man berenken man bana . '
42011007	Banci jadi temanndu e erjabap i rumah nari , ' Ola ganggundu aku ! Pintun enggo ieruk , janah aku ras anak-anakku enggo medem . La terbahan aku keke guna merekenca man bandu . '
42011008	Bage gia , Kukataken pe man bandu , aminna gia ia la keke mereken roti man bandu erkiteken ia temanndu , tapi perbahan la kam mela mindo alu meseksek , keke nge ia , iberekenna man bandu kai si iperlukenndu .
42011009	Perbahan si e Kukataken man bandu : Pindolah tentu ngalo kam ; daramilah , tentu idatndu ; tuktuklah , tentu italangi pintun man bandu .
42011010	Sabap ise si mindo ngalo kap , janah ise si ndarami idatna kap , bage pe ise si nuktuk pintun italangi kap .
42011011	Tentu la lit i bas kam selaku bapa mereken nipe man anakndu adi ipindona nurung .
42011012	Ntah iberekenndu kacip gelang man bana adi ipindona tinaruh .
42011013	Dagina , adi kam pe kalak si jahat ietehndu mereken si mehuli man anak-anakndu , apai denga ka Bapa si i Surga . Tentu iberekenNa nge man bandu Kesah si Badia man si mindo man baNa . "
42011014	Sekali jadi ipelawes Jesus setan i bas sekalak pekak nari . Kenca ndarat setan e , ngasup ia ngerana . Ngidah si e mamang ate kalak si nterem .
42011015	Tapi piga-piga kalak ngataken , " Balsebul , pengulu setan nge si mereken kuasa man baNa mpelawesken setan-setan . "
42011016	Lit ka deba nidingi Jesus atena , e maka ipindona gelah ibahan Jesus sada tanda sengget si nusur i Surga nari .
42011017	Tapi ieteh Jesus perukuren-perukuren kalak e , e maka nina , " Kerajan si lit i je perpecahen , la banci lang runtuh me kerajan e , jenari runtuhen pe rumah-rumahna .
42011018	Dage , adi kerajan setan erbelah-belah ia sapih-sapih ia , tentu kerajan e la ndekah . Ikatakenndu maka Balsebul nge si mereken kuasa man bangKu guna pelawesken setan-setan .
42011019	Adi bage kin carangKu pelawesken setan-setan , kuga dage teman-temanndu pelawessa ? Temanndu e jinelah ertimbang kerna kam .
42011020	Labo Balsebul si mereken kuasa man bangKu , tapi Aku pelawesken setan-setan alu kuasa Dibata si nuduhken maka i tengah-tengahndu enggo ndeher Kinirajan Dibata .
42011021	Adi sekalak si megegeh njagai rumahna alu senjata lengkap , tentu aman kerina erta-ertana .
42011022	Tapi adi reh kalak si gegehen ngelawan ia , italukenna ia janah irampasna me kerina senjata si lengkap si iarapken tuan rumah ndai , jenari ibagi-bagikenna man teman-temanna kai si enggo irampasna e .
42011023	Ise si la mihak Aku si tuhuna ngelawan Aku kap ; ise si la ras Aku pepulungken , si tuhuna ia engkerapi kap . "
42011024	" Adi enggo ndarat setan i bas manusia nari , lawes ia , niari kerina taneh gurun pasir ndarami ingan ngadi . Adi la lit idatna ingan ngadi e maka nina i bas ukurna , ' Mulihlah aku ku rumahku si enggo kutadingken . '
42011025	E maka mulihken ia , idapetina rumah e enggo bersih isapui dingen sikap .
42011026	Jenari lawes ia , idilona pitu setan si jahaten asa ia . E maka ringan ia kerina i bas rumah ndai seh maka si ibengketi setan e enggo keleken asang si tangtangna ndube . "
42011027	Kenca enggo ikataken Jesus si enda ndai , sekalak diberu i bas jelma si nterem e nari ngerana alu megang nina , " Malem tuhu-tuhu ate diberu si mupus dingen pebelin Kam ! "
42011028	Tapi ngaloi Jesus , " Malemen tuhu-tuhu ate kalak si megiken Kata Dibata dingen ndalankenca ! "
42011029	Asum jelma si nterem ngkeleweti Jesus , iteruskenNa ngerana nina , " Andiko jahatna jelma si genduari ! Ipindona tanda sengget , tapi sada pe la ibereken man bana seakatan tanda sengget Nabi Juna .
42011030	Sabap bagi Nabi Juna jadi tanda man kalak Niniwe , bage me pe Anak Manusia si isuruh Dibata jadi sada tanda man bangsa si genduari .
42011031	I bas wari pendungi pagi i lebe-lebe Pengadilen Dibata keke Ratu negeri Selatan nuduhken kelepaken kalak jaman enda . Sabap lako megiken kepentaren Salomo , Ratu ndai enggo reh erdalan i bas tampuk doni nari . Tapi i jenda genduri lit kalak si belinen asangken Salomo !
42011032	I bas wari pendungi pagi i lebe-lebe Pengadilen Dibata keke kalak Niniwe ras bangsa si genduari enda . Iaduken kalak Niniwe me pagi bangsa si genduari , sabap kalak Niniwe jera i bas dosana nari asum ibegina pengajaren Nabi Juna ; janah Kukataken man bandu maka si tuhuna lit i jenda si belinen asa Nabi Juna ! "
42011033	" Labo lit kalak nagani lampu , jenari itamakenna i teruh ingan si terligen ntahpe nutupisa alu tumba ; tapi itamakenna nge ku nahe lampu , gelah sinalsalna nerangi kalak si bengket ku bas .
42011034	Matandu kap lampu i bas badanndu . Adi matandu sehat , kerina badanndu terang ; tapi adi matandu la sehat , kerina badanndu gelap .
42011035	E maka jagalah gelah terang si lit i bas kam ola jadi gelap .
42011036	Adi kerina badanndu terang , lanai lit bagin si gelap , e maka sempurna nge terangna , bali ras isalsali terang lampu kam . "
42011037	Kenca dung Jesus ngerana , iundang kalak Parisi Ia man ku rumahna . E maka bengket Jesus ku rumah e , jenari kundul dingen man .
42011038	Mamang ate kalak Parisi e asum iperdiatekenna Jesus la erburih ope denga man .
42011039	Tapi nina Tuhan man bana , " O kalak Parisi , tuhu iburihindu cangkir ras pinggan e arah darat , tapi arah bas dem alu rampasen ras kejahaten .
42011040	O kalak lenge ! Ma kin Dibata nge si njadiken si arah darat e bage pe si njadiken si arah bas e ?
42011041	Si lit i bas mangkuk ras piringndu e nge arus iberekenndu man kalak musil . Alu bage kerina enggo bersih man bandu .
42011042	Tapi andiko , cilaka kal kam o kalak Parisi : Ipersembahkenndu sepersepuluh i bas ulihndu nuan-nuan nari : jera , sere , ras gulen-gulen ; tapi la ibahanndu bujur man manusia dingen la atendu keleng Dibata . Tapi e nge si tuhuna si arus ilakokenndu alu la ngelupaken si debanna .
42011043	Andiko , cilaka kal kam o kalak Parisi ! Atendu ngkunduli kursi-kursi si arah lebe i bas rumah pertoton dingen atendu iperkuanken kalak kam i tengah dalan alu mehamat .
42011044	Andiko , cilaka kal kam ! Sabap kam bagi kuburen si la ertanda ; kalak si erdalan arah datasna la meteh maka e kuburen . "
42011045	Ngaloi sekalak guru agama Jahudi nina , " O Guru , alu kataNdu si bage , kami pe enggo ikenaiNdu . "
42011046	Ngaloi Jesus , " Kam pe cilaka nge o guru-guru agama ! Iberekenndu baban si mberat man kalak seh maka la ngasup ia mabasa , tapi kam jine alu sada jari pe la kam nggit ngkuitsa baban e .
42011047	Andiko , cilaka kal kam ! Ipekena kam kuburen nabi-nabi si enggo ibunuh nini-ninindu .
42011048	Alu bage enggo tangkas maka setuju kam ras si ibahan nini-ninindu nai ; sabap nini-ninindu munuh nabi-nabi e janah kam erbahan kuburenna .
42011049	Arah kepentarenNa maka nina Dibata , ' Kusuruh pagi reh nabi-nabi ras rasul-rasul ndahi ia ; piga-piga pagi ibunuhna janah si deban isiksana . '
42011050	E maka bangsa si genduari enda ituntut pagi perbahan dareh nabi-nabi si enggo ibunuh mula-mula tembe doni nari ,
42011051	e me pembunuhen i bas Abil nari seh ku pembunuhen Sakaria si ibunuh i kelang-kelang batar-batar persembahen ras Rumah Tuhan . Kukataken man bandu maka kalak jaman enda la banci la iukum pagi erkiteken perbahanenna e .
42011052	Andiko guru Undang-undang , cilaka kal kam ! Enggo ibuatndu kunci pemeteh ; tapi kam jine la bengket ku bas janah kam jine erbahanca maka kalak la banci bengket ku bas ! "
42011053	Kenca lawes Jesus i bas ingan e nari , lalap ia igempang-gempangi guru-guru Undang-undang ras kalak Parisi . Isungkunna erbage-bage soal guna ncubai Jesus .
42011054	I bas si e iusahakenna gelah salah jabap Jesus , maka banci Ia iaduken rikutken kesalahenNa e .
42012001	Asum enggo pulung jelma meribu-ribu kalak seh maka enggo rincet-incet ia kerina , perlebe ngerana Jesus man ajar-ajarNa nina , " Metengetlah kam nandangi ragi kalak Parisi biakna si pekulah-kulah .
42012002	Kerina si terligen teridah kap pagi , janah kerina rahasia ipetangkas kap pagi .
42012003	Kai pe si enggo ikatakenndu i bas gelap terbegi nge pagi i bas terang , janah kai pe si enggo ikusikkenndu ku cuping kalak i bas kamar si tertutup imomoken nge man jelma si nterem . "
42012004	" O temanku , kukataken man bandu : ola kam mbiar nandangi kalak si ngasup munuh badan tapi kenca si e lanai ngasup erbahan kai pe .
42012005	Kukataken man bandu ise arusna si man kebiaren : Mbiarlah kam man Dibata , si kenca munuh , lit ka kuasaNa ngambengkenca ku bas naraka . Ingetlah , tuhu-tuhu lah min kam erkemalangen man Dibata !
42012006	Ma kin idayaken kalak lima cipcip alu dua sen saja ? Amin bage gia labo sada pe ilupaken Dibata .
42012007	Buk takalndu pe kerina enggo ibeligaiNa . E maka ola kam mbiar , sabap ergan kap kam asa cip-cip . "
42012008	" Kukataken man bandu , ise si ngakuken Aku i lebe-lebe manusia ia ajar-ajarKu , Anak Manusia si isuruh Dibata pe pagi ngakuken ia i lebe-lebe malekat Dibata .
42012009	Tapi ise la ngakui maka ia ajar-ajarKu i lebe-lebe manusia , Anak Manusia si isuruh Dibata pe pagi mersoken ia i lebe-lebe malekat Dibata .
42012010	Ise si pengeranana nimbak Anak Manusia si isuruh Dibata , ia banci ialemi , tapi kalak si nggombangi Kesah Si Badia la banci ialemi .
42012011	Adi iaduken kalak kam ku Pengadilen Agama , ntah ku pemerentah ntah ku kalak si erkuasa , ola aru atendu kerna kuga kam mpertahanken dirindu , ntah pe kerna si arus ikatakenndu .
42012012	Sabap paksa si e pagi iajari Kesah Si Badia nge kam kerna kai arus ikatakenndu . "
42012013	Sekalak i bas jelma si nterem e ngerana nina , " O Guru , katakenlah man seninangku maka erbagi kami kerna erta-erta si itadingken bapa kami . "
42012014	Ngaloi Jesus man bana , " O senina , ise kin ngangkat Aku guna ngerunggui kam duana ? Labo dahinKu mbagiken erta-ertandu . "
42012015	Tole nina Jesus man bana kerina , " Jaga dingen metengetlah maka ola kam merangap nandangi kai pe ; sabap kegeluhen manusia si tuhu-tuhu labo erpalasken erta-erta si lit i bas ia , aminna uga gia ia bayakna . "
42012016	E maka ituriken Jesus man jelma si nterem e perumpaman enda , " Lit me sekalak bayak , melala kal ulih jumana .
42012017	E maka rukur ia nina , ' Lanai siat lumbung ingan ulih jumangku e kerina . Kuga nge ndia kubahan ? '
42012018	Nina ka i bas ukurna , ' Bagenda kubahan : Kuruntuhken lumbungku enda , jenari kupajekken si tergalangen ; i je me pagi kutamaken ulih jumangku ras kerina erta-ertangku .
42012019	Kenca bage ningku i bas ukurku : Malem atendu , o tendingku ! Sabap melala enggo ergun-gun erta-ertandu , cukup guna piga-piga tahun . Pesenangkenlah man bandu , man dingen minemlah . '
42012020	Tapi nina Dibata man bana , ' O , bodoh ! I bas berngi enda kam arus mate ; man ise nge kerina erta-erta si enggo ipepulungndu e ? ' "
42012021	Tole nina Jesus , " Bagenda me jadina nandangi kalak si pepulung kinibayaken man dirina jine , tapi la bayak i bas adep-adepen Dibata . "
42012022	Kenca bage nina Jesus man ajar-ajarNa , " Perbahan si e Kukataken man bandu : ola aru atendu kerna nakan si iperlukenndu i bas geluhndu ntah pe kerna uis si iperlukenndu guna dagingndu .
42012023	Sabap ergan nge geluhndu asa pangan , dingen ergan pe badanndu asa uis .
42012024	Nehenlah perik kak : la merdang , la rani , la lit lumbungna ; tapi bage gia man nge ia ibahan Dibata . Kam ndauh ergan asa perik-perik e .
42012025	Ise kin i bas kam ngasup pegedangken umurna alu aru ate ?
42012026	Adi labo kam ngasup erbahan si kitik e pe , ngkai maka aru atendu kerna kai-kai si debanna ?
42012027	Nehenlah perturah bunga ncole , labo ia ertenun ntah pe erbahan uisna . Tapi kukataken man bandu maka raja Salomo si bage kal bayakna labo lit uisna bagi bunga enda jilena .
42012028	Dibata nge si erbahanca mejile dukut-dukut i mbalmbal -- dukut-dukut si sendah lit , pagi iambekken ku bas api . Makin lebihen kam iuisiNa ? Andiko , kitikna kinitekenndu !
42012029	Dage , ola aru atendu , ola gulut ukurndu kerna pangan ras inemenndu .
42012030	( Sabap kalak si la nandai Dibata nge si aru atena kerna si e . ) Ieteh Bapandu nge maka iperlukenndu si e .
42012031	Arus maka buen kam rukur kerna Kinirajan Dibata gelah kerina si debanna pe ibereken Dibata ka man bandu . "
42012032	" Ola kam mbiar , o rarasen si kitik sabap meriah ukur Bapandu mereken Kinirajan man bandu .
42012033	Dayaken kerina erta-ertandu jenari bereken duitna man kalak musil . Bahanlah dompetndu si nteguh janah pepulunglah kinibayakenndu i Surga . I je la urak beliganna sabap la ibengketi penangko ntah pe ipan ngetnget .
42012034	Sabap i ja erta-ertandu i je pe ukurndu . "
42012035	" Tetap min kam erbenting kibul dingen ersinalsal pe lampundu .
42012036	Bagi sekalak budak si nimai tuanna mulih i bas kerja erdemu bayu nari min kam . Asum reh tuan e dingen nuktuk pintun , minter italangina .
42012037	Sangap me budak si idapeti tuanna erjaga-jaga nimai ia mulih . Kukataken man bandu , erbenting kibul me tuan e , isuruhna budak e kundul jenari kuskas ia ngelaisa .
42012038	Sangap me budak e adi idapeti tuanna ia erjaga-jaga aminna gia tuan e mulih tengah berngi ntah pe tekuak manuk .
42012039	Ingetlah katangKu enda : Adi ieteh tuan rumah katawari penangko reh , tentu erjaga-jaga ia dingen la ipelepasna rumah e ibongkar .
42012040	Bage pe kam , tetaplah min erjaga-jaga sabap Anak Manusia si isuruh Dibata reh i bas paksa si la arapndu . "
42012041	Nina Petrus man Jesus , " O Tuhan , man kami saja kin iturikenNdu perumpaman e , ntah man kerina manusia ? "
42012042	Erjabap Tuhan , " Ise dage budak si pentar dingen tutus ? Ia me ipercayaken tuanna jadi kepala budak si deban guna mbagiken pangan man budak e kerina i bas paksana .
42012043	Sangap me budak si asum mulih tuanna idapetina ia sangana ndalanken tugasna !
42012044	Kukataken man bandu , tuhu-tuhu iangkat tuan e me ia jadi pengawas i bas kerina erta-ertana .
42012045	Tapi adi nina budak e i bas ukurna , ' Tuanku ndekah denga nge maka mulih , ' jenari ipekpekina budak si deban si dilaki ras si diberu , mangani dingen minem ia seh mabuk .
42012046	Jenari alu la iarapna rempet reh tuanna . Ibunuh tuanna ndai ia janah bali ibahanna ras kalak si la patuh .
42012047	Budak si meteh sura-sura tuanna , tapi la ia ersikap dingen la ibahanna bagi si ngena ate tuanna , ia mekelek iligasi .
42012048	Tapi budak si la meteh sura-sura tuanna , jenari ibahana kesalahen seh maka arus ia iligasi , budak e la mekelek iligasi . Sabap kalak si enggo ibereken man bana melala , i bas ia nari ituntut melala . Bage me pe man kalak si iendesken man bana melala , i bas ia nari ipindo ka melala . "
42012049	" Aku reh namaken api ku doni enda ; mehuli kal adi api e enggo gara !
42012050	Aku pagi ngaloken peridin si tertentu , janah kuga sedakna pusuhku ope denga si e enggo erkedungen !
42012051	Akapndu kin maka Aku reh ku doni enda maba dame ? Kukataken man bandu , labo maba dame , tapi pertentangen .
42012052	Genduari nari terjadi pertentangen i bas si lima kalak sada jabu , telu kalak ngelawan dua , janah si dua kalak ngelawan telu .
42012053	Bapa ngelawan anakna si dilaki janah anak si dilaki ngelawan bapana ; nande ngelawan anakna si diberu , janah anak si diberu ngelawan nandena ; simetua ngelawan permainna janah permain ngelawan simetuana . "
42012054	Tole nina Jesus man jelma si nterem , " Adi idahndu reh embun i Barat nari , minter ikatakenndu , ' Udan atena , ' janah tuhu bage .
42012055	Bage pe adi igejapndu rembus angin i Selatan nari , minter ikatakenndu , ' Las me wari , ' janah tuhu bage .
42012056	O , kalak pekulah-kulah ! Ietehndu ertina tanda-tanda i bas doni ras i bas langit . Tapi ngkai maka la iangkandu tanda-tanda masa si genduari enda ? "
42012057	" Engkai maka la itetapkenndu i bas ukurndu kai arus ibahanndu ?
42012058	Adi kam iaduken imbangndu dingen ibabanandu ku pengadilen , cubakenlah asa ngasupndu erdame ras ia asum kam i bas perdalanen denga gelah ola kam isehkenna ku lebe-lebe hakim , janah hakim nerahken kam ku polisi , jenari itamaken polisi kam ku bas penjara .
42012059	Kukataken man bandu maka labo kam ndarat i bas penjara e nari , adi langa kin igalarindu utangndu seh bali . "
42013001	Paksa si e , reh piga-piga kalak maba berita man Jesus kerna kalak Galilea si enggo ibunuh Pilatus asum ia mpersembahken persembahenna man Dibata .
42013002	Ngaloi Jesus man kalak ndai nina , " Perbahan kalak Galilea e ibunuh alu cara si bage , akapndu kin maka keleken dosana asangken dosa kalak Galilea si deban ?
42013003	Kukataken man bandu , labo bage ! Kam pe adi la kin kam jera , mate nge kam pagi bagi kalak ah ndai .
42013004	Kuga kerna si sepuluh waluh kalak si mate itindihi menara i Siloam ? Akapndu kin maka keleken dosana asangken dosa kerina kalak si ringan i Jerusalem ?
42013005	Kukataken man bandu , labo bage ! Kam pe adi la kin kam jera , mate nge kam pagi bagi kalak ah ndai . "
42013006	Jenari ituriken Jesus man kalak e perumpaman enda , " Lit me sekalak empu kebun anggur ; i bas kebun anggur e turah sada batang ara . Lawes ia ku je ndarami buahna tapi la lit sada pe idatna .
42013007	E maka nina man si ngiani kebun e , ' Enggo telu tahun tep-tep aku reh ndarami buah batang ara enda , tapi la pernah lit buahna . Tabah sajalah ! Percuma ia turah i bas taneh enda . '
42013008	Tapi nina si ngiani kebun e , ' O Tuan , pelepas i je setahun nari ; kukuruk lebe taneh i kelewetna gelah kutama pupukna .
42013009	Mbera-mbera erbuah ia tahun si reh ; tapi adi lang tabah saja . ' "
42013010	Sekali sanga wari Sabat kalak Jahudi ngajar Jesus i bas rumah pertoton .
42013011	Lit me i je sekalak diberu enggo sepuluh waluh tahun dekahna bangger iulahi setan , si erbahanca ia mbengkung dingen lanai ngasup tedis pajek .
42013012	Asum idah Jesus diberu e , ilebuhNa nina , " Nande , penakitndu enggo malem ! "
42013013	Itamaken Jesus tanNa ku babo diberu e jenari minter ia tedis pajek . Kenca bage ipujina Dibata .
42013014	Tapi merawa pengulu rumah pertoton e , sabap ipepalem Jesus ia i bas wari Sabat . E maka ngerana ia man jelma si nterem nina , " Lit kap enem wari guna erdahin ; e maka rehlah i bas salah sada wari e gelah ipepalem , labo i bas wari Sabat . "
42013015	Ngaloi Jesus man bana nina , " O kam kalak pekulah-kulah ! Ma kin kerina nge kam peluar lembuna ntah kaldena i bas karangna nari pemincepsa i bas wari Sabat pe ?
42013016	Diberu enda kesusuren Abraham ; enggo sepuluh waluh tahun dekahna ia itaban Iblis ; ma patut nge ia ipulahi i bas wari Sabat gia ? "
42013017	Asum ikataken Jesus bage , mela kerina imbang-imbangNa , tapi kalak si nterem ermeriah ukur ngidah tanda sengget si ilakoken Jesus .
42013018	E maka iterusken Jesus ngerana nina , " Bali ras kai kin Kinirajan Dibata e ? Alu kai kin e banci Kuandingken ?
42013019	E me bagi sengkebuah benih sawi si ibuat kalak dingen isuankenna i jumana ; turah me sawi e jadi meganjang bagi batang kayu seh banci perik-perik rasar i bas dahanna . "
42013020	Tole nina Jesus , " Alu kai kin banci Kuandingken Kinirajan Dibata e ?
42013021	E me bagi ragi si ibuat diberu jenari icampurna ras telu tumba tepung seh serser kerina . "
42013022	Iterusken Jesus perdalanenNa ku Jerusalem janah i bas perdalanenNa singgah Ia arah kuta-kuta si meriah bage pe kuta-kuta si kitik dingen ngajar Ia i je .
42013023	Lit sekalak si nungkun man baNa nina , " O Tuan , la kin pagi nterem kalak si terkelin ? " Erjabap Jesus man bana ,
42013024	" Cubakenlah asa ngasupndu bengket arah pintun si kitik e ; Kukataken pe man bandu maka nterem nge kalak si ncubakenca bengket ku bas tapi la banci .
42013025	Adi kenca keke tuan rumah e dingen kenca ierukna pintun kam tedis i darat nuktuk , janah nindu , ' O , Tuan , talangi pintun man kami ! ' , ialoina me kam , ' La kam kutandai ! '
42013026	Jenari nindu ka , ' Enggo pernah kami man dingen minem ras kam , bage pe enggo pernah Kam ngajar i pasar-pasar kuta kami . '
42013027	Ngaloi ka ia man bandu , ' La kam kutandai ! Laweslah i bas Aku nari o kalak jahat ! '
42013028	I je me pagi kam tangis dingen mesui kal atendu asum idahndu Abraham , Isak , Jakup ras kerina nabi-nabi ermeriah-meriah i bas Kinirajan Dibata , tapi kam iambekken ku darat .
42013029	Janah rehen me kalak i Timur , i Barat , i Utara , ras i Selatan nari ermeriah-meriah i bas Kinirajan Dibata .
42013030	Kalak si genduari arah pudi jadi arah lebe kap pagi ; janah kalak si genduari arah lebe jadi arah pudi kap pagi . "
42013031	I bas paksa e reh piga-piga kalak Parisi ndahi Ia , janah nina , " To lawes , tadingken ingan enda sabap ibunuh Herodes atena Kam . "
42013032	Ngaloi Jesus man kalak ndai nina , " To kataken man serigala e , ' Kupelawes setan-setan dingen Kupepalem si sakit i bas wari si sendah ras si pe pagi , janah i bas wari peteluken dung me dahinKu . '
42013033	Amin bage gia , la banci lang kuterusken nge perdalanenKu sendah , pagi ras kedun ; sabap labo mungkin sekalak nabi ibunuh pala i Jerusalem .
42013034	O Jerusalem , Jerusalem ! Ibunuhndu nabi-nabi , ibenterindu persuruhen si enggo isuruh Dibata reh ndahi kam ! Enggo piga-piga kali ateKu mpepulung bangsandu , bagi indung manuk pepulung anak-anakna i teruh kabengna , tapi la kam nggit !
42013035	Tuhu-tuhu me pagi rumahndu itadingken seh melungun . Kukataken pe man bandu , lanai pagi Aku idahndu seh waktuna ikatakenndu , ' Ipasu-pasu gelah Ia si reh i bas gelar Tuhan . ' "
42014001	Sekali i bas wari Sabat Jesus man i rumah peminpin kalak Parisi . Tuan rumah ras teman-temanna mperdiateken Ia .
42014002	Jenari reh me sekalak sakit busungen ku lebe-lebe Jesus nahena ras tanna besar .
42014003	E maka nungkun Jesus man guru-guru agama Jahudi ras kalak Parisi nina , " Rikutken agama Jahudi , banci ntah lang pepalem kalak sakit i bas wari Sabat ? "
42014004	Tapi sada pe kalak ndai la ngaloi . E maka ijemak Jesus tan kalak sakit ndai , ipepalemNa , jenari isuruhNa mulih .
42014005	Kenca bage nina Jesus man kalak si lit i bas rumah e , " Adi ndabuh anakndu ntah lembundu ku bas sumur i bas wari Sabat , ma kin minter irintakndu ndarat i bas wari Sabat e ka ? "
42014006	Lanai teraloi kalak ndai ranan Jesus e .
42014007	Perbahan idah Jesus piga-piga temue milih ingan kundul arah ingan si mehamat , e maka iturikenNa perumpaman enda man kerina kalak si pulung i bas rumah e .
42014008	" Adi iundang kalak kam ku kerja-kerja erdemu bayu , ola kam kundul arah ingan si mehamat , gelah bicara lit gia kalak si belinen asa kam iundangna ,
42014009	la ikatakenna man bandu , ' Miser kam , temanta enda i je kundul ! ' Sabap adi bage mela iakapndu sabap kam arus miser ku ingan si arah suah .
42014010	Dage , adi iundang kalak kam , ulin kam kundul arah suah , gelah reh si mada kerja nina man bandu , ' O , teman , mari kundulken i bas ingan si mehamat enda . ' Alu bage kam ipehaga i lebe-lebe kalak si nterem .
42014011	Sabap ise si peganjangken bana ia me pagi ipeteruk , janah ise si peteruk bana ia me pagi ipeganjangken . "
42014012	Jenari nina Jesus man si ngundang Ia , " Adi kam erbahan kerja suari ntah berngi , ola undang teman-temanndu , ntah senina-seninandu , ntah kade-kadendu , ntah pe anak kutandu si bayak-bayak gelah ola ia ersimulih man bandu alu ngundang kam ka .
42014013	Tapi adi atendu erbahan kerja man-man , undanglah kalak musil , kalak cempang-cempang , kalak pangpangen ras kalak pentang ,
42014014	maka malem tuhu-tuhu atendu sabap la ia ngasup ersimulih man bandu . Dibata nge pagi si ersimulih man bandu i bas wari kekeken kalak si benar . "
42014015	Megi kai si ikataken Jesus e , ngerana sekalak temue e man Jesus nina , " Malem tuhu-tuhu ate kalak si itenahken Dibata ku kerja i bas Kinirajan Dibata . "
42014016	Ngaloi Jesus man bana , " Lit me sekalak si erbahan man-man si mbelin ; nterem kalak iundang .
42014017	Kenca seh waktuna kerja man-man e , isuruhna juak-juakna ngelegi kalak si enggo iundangna , alu ngataken , ' Ota , enggo sikap kerina ! '
42014018	Tapi sekalak-sekalak ia ngataken alangenna . Si pemena nina , ' Sentabi aku man bandu , sabap mbaru denga kal aku nukur juma ; ateku lawes ngenehenca . '
42014019	Deba nina , ' Enggo kutukur lembuku lima nioga , lembu penenggala ; kucubaken ateku nenggalakenca , e maka sentabi aku man bandu . '
42014020	Si deban ka nina , ' Mbaru denga aku erjabu , perbahan si e aku la banci reh . '
42014021	E maka mulihken me juak-juak ndai , iturikenna kerina si e man tuanna . Megi si e merawa tuan ndai , e maka nina man juak-juakna , ' To lawes ku pasar-pasar ras ku kesain kuta , baba ku jenda kalak musil-musil , kalak cempang-cempang , kalak pangpangen ras kalak pentang . '
42014022	La ndekahsa ngelapur juak-juak ndai nina , ' O tuan , kai si ikatakenndu ndai enggo kudalanken , tapi lit denga ingan langa isin . '
42014023	E maka nina tuan e man juak-juakna , ' To lawes ku simpang-simpang ras ku pasar-pasar , iahken kerina kalak si i je ku bas rumahku enda gelah dem .
42014024	Kukataken man bandu maka labo sekalak pe si enggo Kuundang ndube ngenanami pangan si enggo Kusikapken . ' "
42014025	Asum nterem kalak si erdalan ngikutken Jesus , itulihken Jesus kalak si nterem e jenari nina ,
42014026	" Ise pe si reh ndahi Aku labo banci ia jadi ajar-ajarKu , adi la kin kelengen atena man Dibata asangken man bapana ras nandena , ndeharana ras anak-anakna , turangna ras seninana janah bage pe dirina jine .
42014027	Ise pe labo banci jadi ajar-ajarKu adi la kin ipersanna kayu persilangna dingen ikutkenna Aku .
42014028	Adi lit sekalak i bas kam atena erbahan menara , tentu ibahanna lebe anggaren biaya guna meteh ntah cukup kin duitna ntah lang i bas ndungi menara e .
42014029	Sabap adi la bage , banci jadi kenca ipajekkenna palasna , lanai ia ngasup ndungisa . Jenari kerina kalak si ngidah dahinna si lolo e ncakapken ia ,
42014030	nina , ' Kalak enda icubakenna majekken , tapi la ia ngasup ndungisa ! '
42014031	Adi sekalak raja lawes ras sepuluh ribu kalak erperang ngelawan raja si deban si ras dua puluh ribu kalak , tentu iukurkenna lebe ngasup kin ia ntah lang .
42014032	Adi iakapna kin pe maka labo ia ngasup , tentu ikirimna utusenna mindo perdamen asum ndauh denga raja e . "
42014033	Tole nina Jesus , " Alu bage , apai pe kam la metunggung jadi ajar-ajarKu , adi la kin itadingkenndu kerina si lit i bas kam . "
42014034	" Sira tuhu mehuli , tapi adi sira e pe lanai masin alu kai nari banci ipemasin ?
42014035	Tuhu lanai erguna man juma ntah man campur pupuk ; tapi iambekken nge . Begikenlah adi lit kin cupingndu ! "
42015001	Sekali jadi nterem reh pengalo cuke ras kalak perdosa si deban megiken pengajaren Jesus .
42015002	Ngidah si e jungut-jungut kalak Parisi ras guru-guru agama nina , " Ialo-aloNa kalak perdosa janah man pe Ia ras . "
42015003	E maka ituriken Jesus man bana perumpaman enda ,
42015004	" Adi sekalak i bas kam lit seratus biri-birina janah bene sada kuga nge ibahanna ? Tentu itadingkenna biri-biri si siwah puluh siwah i mbalmbal , lawes ia ndarami biri-biri si bene e seh dat .
42015005	Kenca idatna biri-biri e , meriah kal ukurna , itamakenna biri-biri e ku datas barana ,
42015006	jenari ibabana mulih . Kenca bage , idilona teman-temanna ras si ndeher-ndeher rumahna janah nina , ' Meriah kal ukurku sabap enggo ku dat biri-biringku si bene e . Marilah kita ermeriah ukur ras-ras . '
42015007	Kukataken man bandu : Belinen pe keriahen i Surga nandangi sekalak perdosa si jera asangken si siwah puluh siwah kalak si akapna ia benar dingen la perlu jera . "
42015008	" Ntah pe sekalak diberu lit sepuluh duit pirakna , janah bene sada kuga nge ibahanna ? Tentu isaganina lampu isapuina jabuna , idaramina manjar-anjar seh dat .
42015009	Kenca idatna duitna e , idilona teman-temanna ras tetanggana , janah nina , ' Ermeriah ukur gelah kita , sabap enggo ku dat duitku si bene e ! '
42015010	Kukataken man bandu , bage me pe malekat-malekat ermeriah ukur nandangi sekalak perdosa si jera . "
42015011	Iterusken Jesus ngerana nina , " Lit me sekalak perbapan , dua kalak anakna dilaki .
42015012	Nina si nguda man bapana , ' O bapa , bereken genduari man bangku erta-erta sikerajangenku . ' E maka ibagi bapana erta-erta e man anakna duana .
42015013	Kenca piga-piga wari , idayaken anak si nguda e me sikerajangenna , jenari lawes ia ku negeri si ndauh . I je isia-siakenna duitna e .
42015014	Kenca keri ibahanna duitna e , jadi me kelihen i bas negeri e , janah mulai me iakapna suhsah .
42015015	E maka erdahin ia ras sekalak anak negeri e . Isuruhna ia ku juma ermakan babi .
42015016	Nakan iba-iba babi e pe meriah nge min ukurna manca , tapi ise pe la mereken kai pe man bana .
42015017	Dungna rukur ia , janah nina i bas ukurna , ' Kerina si erdahin bapangku riba-iba panganna , tapi aku i jenda menam mate kelihen .
42015018	Laweslah aku ndahi bapangku janah ningku man bana , O bapa , aku enggo erdosa man Dibata dingen ersalah man bandu .
42015019	Lanai metunggung pe aku igelari anakndu . '
42015020	E maka berkat ia ndahi bapana . Ndauh denga pe ia i rumah nari enggo idah bapana ia . Mekuah ate bapana , e maka kiam ia ngayakisa , idakepna janah iemaina .
42015021	Nina anakna e man bana , ' O bapa , aku enggo erdosa man Dibata dingen ersalah man bandu . Lanai metunggung pe aku igelari anakndu . '
42015022	Tapi idilo bapana juak-juakna nina , ' Pedasken baba ku jenda uis si mejilena janah pakeken man bana ! Tamaken cincin ku jari-jarina janah sepatui ia .
42015023	Jenari geleh sada anak lembu si mburna , gelah erbahan pesta man-man kita .
42015024	Sabap anakku enda nai enggo mate , tapi genduari enggo nggeluh mulihi ; ia enggo bene , tapi genduari mulihken ia . ' E maka ibenakenna erpesta ras ermeriah-meriah .
42015025	Tapi anakna sintua paksa e i juma . Asum ia i bas perdalanen i juma nari , lanai ndauhsa ku rumah , ibegina sora gendang ras sora rende .
42015026	E maka idilona sekalak juak-juak , isungkunna nina , ' Kai si jadi e ? '
42015027	Erjabap juak-juak man bana , ' Agindu enggo reh mulihken janah isuruh bapandu igeleh sada anak lembu si mburna , sabap agindu si enggo bene e enggo reh mulihken i bas mejuah-juah . '
42015028	E maka nembeh kal ate anak sintua e dingen la ia nggit ku rumah . E maka reh bapana nami-nami ia i darat .
42015029	Ngaloi ia man bapana , ' Enggo piga-piga tahun aku erdahin ras kam bagi sekalak juak-juak janah la pernah kusimbak katandu . Kai kin enggo iberekenndu man bangku ? Sada anak kambing pe la iberekenndu man bangku gelah aku man-man ras teman-temanku .
42015030	Tapi anakndu ah , enggo ikerikenna erta-ertandu ras diberu perdenggal , janah kenca ia mulihken minter igelehndu sada anak lembu pilihen si mbur ! '
42015031	Ngaloi bapana , ' O anakku , kam tetap ras aku janah kerina erta-ertangku sikerajangenndu kap .
42015032	Tapi patut pe kita erbahan kerja man-man dingen ermeriah ukur , sabap agindu si nai enggo mate , genduari enggo nggeluh mulihi ; ia enggo bene , tapi genduari enggo reh mulihken . ' "
42016001	Jenari nina ka Jesus man ajar-ajarNa , " Lit me sekalak bayak , lit pe sekalak bendaharana . Iaduken kalak man bana maka bendaharana e korupsi .
42016002	E maka idilona bendahara e janah nina , ' Kuga nge perbahanenndu e ? Bahan perkiranna kerina dahindu , sabap kam kupengadi jadi bendahara . '
42016003	Nina bendahara e i bas ukurna , ' Ipengadi tuanku aku jadi bendahara , kai nge ndia kubahan ? Ncangkul la aku ngasup , mindo-mindo mela aku .
42016004	Enggo kueteh kai si kubahan , gelah kenca aku ipengadi lit kalak si ngaloken aku i bas rumahna . '
42016005	E maka idilona sekalak-sekalak peridon tuanna . Isungkunna si pemena nina , ' Asa kai utangndu man tuanku ? '
42016006	Erjabap ia , ' 200 kaleng minak makan . ' E maka nina bendahara e , ' Enda surat utangndu , kundulken , jenari minter suratken 100 . '
42016007	Kenca bage isungkunna ka kalak si deban nina , ' Kam kasa kai utangndu ? ' Erjabap ia , ' 300 guni page . ' E maka nina bendahara e , ' Enda surat utangndu , suratken 250 . '
42016008	Kenca bage ipujiken tuan ndai bendahara si la bujur e sabap cerdik kal ia ; sabap cerdiken kap anak-anak doni enda i bas urusenna sapih-sapih ia asangken anak-anak terang . "
42016009	Iterusken Jesus ngerana nina , " Kukataken man bandu : Pakelah erta doni enda guna ndatken teman man bandu gelah aminna gia erta doni e lanai lit , kam ialoken me i bas ingan si rasa lalap . "
42016010	" Ise pe situtus i bas si kitik , tentu tutus pe ia i bas si mbelin ; ise si la bujur i bas si kitik , tentu pe la ia bujur i bas si mbelin .
42016011	Dage , adi la kam tutus i bas erta doni , labo ibereken man bandu erta si tuhu-tuhu .
42016012	Janah adi la kam terteki nandangi sikerajangen kalak ise nge si nggit mereken ertandu jine man bandu ?
42016013	Labo mungkin sekalak juak-juak dua tuanna . Sabap adi bage ugapa pe nembeh atena nandangi si sekalak , janah si sekalak nari ikelengina ; sekalak ihamatina janah sekalak nari igombangina . Kam la banci erkeleng ate man Dibata janah erngena ate man erta doni enda . "
42016014	Kerina si ikataken Jesus e ibegi kalak Parisi ; perbahan ia rangap nandangi duit , e maka icacina Jesus .
42016015	Tapi nina Jesus man bana , " Kam pekulah-kulahndu bujur i lebe-lebe jelma si nterem , tapi ieteh Dibata nge isi pusuhndu . Sabap kai si meherga iakap manusia la kap lit ergana i bas Dibata . "
42016016	" Undang-undang si ibereken Musa , ras pengajaren nabi-nabi , kerina e tetap ipake seh masa Johanes Peridiken . Kenca si e Berita Si Meriah kerna Kinirajan Dibata terus iberitaken . Merincuh kalak jadi bangsa Dibata , e maka rehen ia ku je .
42016017	Tapi sukahen nge langit ras doni masap asangken bagin si kitikna i bas Undang-undang e masap .
42016018	Ise si ngulihken ndeharana , jenari iempoina diberu si deban , ia enggo erlua-lua ; janah ise si ngempoi diberu si enggo iulihken perbulangenna , ia pe enggo erlua-lua . "
42016019	" Lit me sekalak bayak ; pakenna uis si meherga-meherga janah tep-tep wari ia erbahan pesta .
42016020	Tapi lit ka pe sekalak kalak musil , gelarna Lasarus . Kerina dagingna ugahen janah biasana medem ia deher pintun rumah kalak bayak e .
42016021	Ia ngarapken rimah-rimah kalak si erpesta guna ngisi beltekna si lume . Biang pe rehen ndilati ugahna .
42016022	La ndekahsa mate si musil e , e maka ibaba malekat-malekat ia kundul deher Abraham . Kalak bayak e pe mate jenari ikuburken .
42016023	I bas kerajan kematen ia ngenanami kiniseran . Asum jurgak ia idahna Abraham bage pe Lasarus deherken ia .
42016024	E maka erlebuh ia nina , ' O bapangku Abraham ! Mekuah min atendu kempak aku . Suruhlah sitik Lasarus ncebukken jari-jarina ku bas lau gelah itaktakkenna ku bas dilahku sabap muas kal kuakap i bas api si gara enda . '
42016025	Tapi nina Abraham , ' O anakku , ingetlah maka sanga kam nggeluh enggo ialokenndu kesenangen , janah Lasarus enggo ngaloken kegeluhen si mesera . Tapi genduari malem atena i jenda , janah kam ngaloken kiniseran .
42016026	Tambah si e pe , lit kelang-kelangta kelbung si mbages si la terkepari , si erbahanca la banci ku jena kalak si i jenda janah kalak si i jena pe la banci ku jenda . '
42016027	E maka nina ka kalak bayak e , ' Adi bage , kupindoken man bandu bapa , suruhlah min Lasarus ku rumah bapangku .
42016028	I je lit lima nari seninangku . Suruh Lasarus mpersingeti ia kerina , maka ola ia seh ku ingan si mesui enda . '
42016029	Tapi nina Abraham , ' Lit kap i bas ia kitap-kitap Musa ras kitap-kitap nabi-nabi ! Pelepas iikutkenna kai si ikataken i bas kitap e . '
42016030	Ngaloi ka ia , ' O bapangku Abraham , labo cukup adi e saja . Tapi adi sekalak si enggo keke i bas si mate nari reh ndahi ia , tentu jera ia . '
42016031	Tapi nina Abraham , ' Adi la kin ibegikenna kai si tersurat i bas kitap Musa ras nabi-nabi , labo ia jera aminna gia lit kalak mate nggeluh mulihi . ' "
42017001	Jenari nina Jesus man ajar-ajarNa , " La banci lang ndabuh kalak ku bas dosa arah erbage-bage dalan ; tapi andiko cilaka kal si arah ia dalanna maka kalak ndabuh ku bas dosa .
42017002	Ulin me irakuti batu penggilingen i bas kerahungna jenari iambekken ia ku lawit asangken kalak si kitik enda ibabaina erdosa .
42017003	Jagailah dirindu ! Adi erdosa seninandu , ajarkenlah ia . Janah adi robah ia , alemilah .
42017004	Bage pe adi ersalah ia pitu kali sada wari nandangi kam , janah tep-tep ersalah , reh ia ndahi kam , janah nina , ' Aku enggo robah , arus maka ialemikam ia . ' "
42017005	E maka nina rasul-rasul e man Tuhan , " Pegegehi min kiniteken kami . "
42017006	Ngaloi Tuhan , " Adi lit kinitekenndu sengkebuah sabi lah gia , banci ikatakenndu man batang ara enda , ' Meruahlah kam , suanken bandu i bas lawit ! ' , janah minter pe ikutkenna katandu e . "
42017007	" Adi sekalak i bas kam lit suruh-suruhenna sangana nenggala ntah pe ermakan biri-biri . Mulih kenca ia i juma nari , minter kin idilondu ia man ?
42017008	Tentu lang ! Tapi nindu , ' Pesikap nakanku ; erbenting kibul kam janah elai aku . Kenca aku elah , e maka banci kam man . '
42017009	Ikatakenndu kin bujur man suruh-suruhenndu adi idalankenna kerina kewajipen e ?
42017010	Bage pe kam ; adi enggo idalankenndu kerina kewajipenndu , nindulah , ' Kami enda suruh-suruhen si la erguna , kewajipen kami ngenca idalanken kami . ' "
42017011	I bas perdalanen Jesus ku Jerusalem , mentas Ia arah perbatasen Samaria ras Galilea .
42017012	Asum bengket Ia ku bas sada kuta , reh sepuluh kalak gadamen njumpai Ia . Si sepuluh kalak enda tedis i dauh-dauh nari ,
42017013	janah alu megang sora erlebuh ia nina , " O , Jesus ! O , Tuhan ! Mekuah min atendu kami . "
42017014	Kenca idah Jesus kalak e nina , " To lawes , cidahken badanndu man imam . " I tengah dalan enggo malem penakit kalak enda ndai .
42017015	Sekalak i bas si sepuluh kalak e , kenca idahna maka enggo mejelis kulana , mulihken , ia , ipujina Dibata alu sora megang .
42017016	Erjimpuh ia i lebe-lebe Jesus janah ikatakenna bujur . Kalak si mulihken enda e me kalak Samaria .
42017017	E maka nina Jesus , " Ma sepuluh kalak kin si malem ndai ? I ja siwah kalak nari ?
42017018	Engkai maka kalak si lain bangsa enda ngenca mulihken ngataken bujur man Dibata ? "
42017019	Jenari nina Jesus man bana , " Kekeken to mulihken ; kinitekenndu enggo erbahanca kam malem . "
42017020	Piga-piga kalak Parisi nungkun man Jesus kerna ndigan kin rehna Kerajan Dibata e . Erjabap Jesus , " Kinirajan Dibata labo reh alu tanda-tanda si banci iidah manusia .
42017021	E maka labo beluh kalak ngatakenca , ' Enda kap , mari nehen ku jenda , ' ntah pe , ' Ah , adah i jah kap Ia . ' Sabap Kinirajan Dibata e enggo kap i bas kam . "
42017022	Jenari nina man ajar-ajarNa , " Reh me pagi paksana maka mesikel kam ngidah sada wari i bas wari-wari Anak Manusia si isuruh Dibata , tapi la banci idahndu .
42017023	Ikataken kalak me pagi man bandu , ' Nehenlah , i jenda kap Ia ! ' , ntah , ' I jah kap Ia ! ' Tapi ola kam ku je ngenehenca .
42017024	Sabap kerehen Anak Manusia persuruhen Dibata i bas warina , bali kap ras kilap si erbinar i langit ngencer i tampukna nari seh seh ku tampukna si deban .
42017025	Tapi ope denga reh warina e , la banci lang maka inanamiNa lebe melala kiniseran dingen itulak bangsa si genduari enda Ia .
42017026	Bagi sanga Nuah nai , bage me pe pagi kerna kerehen Anak Manusia persuruhen Dibata e .
42017027	Kerina kalak , man , minem , sereh bage pe empo , seh warina Nuah bengket ku bas perahuna . Jenari reh banjir si mbelin janah kerina kalak mate gedap .
42017028	Bage me pe tupung paksa Lut . Kerina kalak man , minem , erbinaga , nukur , nuan-nuan bage pe majekken rumah .
42017029	Tapi i bas warina Lut nadingken Sodom , ipesusur Dibata me udan api ras kertah i langit nari si erbahanca jelma si nterem mate .
42017030	Bage me pe pagi jadi i bas warina Anak Manusia persuruhen Dibata ncidahken diriNa .
42017031	Ise pagi paksa si e kundul-kundul pekesahken i darat , olanai ia bengket ku rumah muat erta-ertana ; bage pe kalak si i juma olanai ia mulihken ku rumah ngelegi erta-ertana .
42017032	Ingetlah ndehara Lut !
42017033	Ise si mpertahanken kegeluhenna , ia kebenen geluhna si tuhu-tuhu ; tapi kalak si kebenen geluhna , si tuhuna ia enggo mpertahanken kegeluhenna si tuhu-tuhu .
42017034	Kukataken pe man bandu , i bas berngi si e pagi lit dua kalak medem i bas sada ingan medem : sekalak ibuat , sekalak nari itadingken .
42017035	Dua kalak diberu sanga nutu , sekalak ibaba sekalak nari itadingken . " [
42017036	Dua kalak dilaki si i juma : sekalak ibaba , sekalak nari itadingken . ]
42017037	E maka nungkun ajar-ajar man Jesus nina , " I ja e pagi jadi Tuhan ? " Erjabap Jesus , " I ja lit bangke , i je pulung perik-perik si man bangke . "
42018001	Kenca bage , guna ngajari ajar-ajar gelah ia ertoto rusur maka ola peltep pengarapenna ,
42018002	ituriken Jesus perumpaman enda nina , " I bas sada kuta lit sekalak hakim si la erkemalangen man Dibata dingen la erkeleng ate man manusia .
42018003	Lit ka pe i bas kuta e sekalak diberu enggo mbalu . Ia rusur reh ndahi hakim e , janah nina , ' Sampati min aku i bas perkarangku nandangi imbangku . '
42018004	Ndekah la nggit hakim e , tapi dungna nina i bas ukurna , ' Aminna gia aku la erkemalangen man Dibata dingen la erkeleng ate man manusia ,
42018005	tapi perbahan rusur aku igangguna , kupejore gia perkarana e ; gelah olanai ia reh rusur dingen dungna iraukina ayongku . ' "
42018006	Iterusken Tuhan nina , " Begindu kai si enggo ikataken hakim si la bujur e ?
42018007	Ma kin ibegiken Dibata nge kalak pilihenNa si erlebuh suari ras berngi mindo penampat man baNa ? Melawen kin Ia nampati kalak pilihenNa ?
42018008	Kukataken pe man bandu , pedas nge iberekenNa keadilen man kalak si mindo man baNa . Tapi asum reh pagi Anak Manusia si isuruh Dibata lit nge pagi idapetiNa kalak si erkiniteken i doni enda ? "
42018009	Man kalak si pebujur-bujur bana dingen si erpengakap maka kalak si deban la lit ergana , ituriken Jesus perumpaman enda ,
42018010	" Lit me dua kalak si lawes ku Rumah Pertoton guna ertoto . Sekalak e me kalak Parisi janah sekalak nari pengalo cuke .
42018011	Kalak Parisi e tedis janah ertoto ia i bas ukurna nina , ' O Dibata , bujur kukataken man baNdu , sabap aku la merangap , la nipu , la erlua-lua bagi kalak si deban . Bujur kukataken man baNdu sabap aku labo bagi pengalo cuke ah .
42018012	Aku erpuasa dua kali seminggu , janah kupersembahken man baNdu sepersepuluh i bas kerina ulihku erdahin nari . '
42018013	Tapi pengalo cuke tedis ndauh i bas ia nari , janah la ia pang nare ku langit , itemtemina bana janah nina , ' O Dibata , mekuah min atendu aku kalak perdosa ! ' "
42018014	Nina Jesus , " Kukataken man bandu : Mulih kalak enda ku rumah janah pengalo cuke enda me si ibenarken Dibata , labo kalak Parisi e . Sabap kalak si peganjangken bana ipeteruk Dibata , janah kalak si peteruk bana ipeganjangken Dibata kap . "
42018015	Reh me piga-piga kalak orang tua maba anak-anakna si kitik denga man Jesus . Atena gelah ipasu-pasu Jesus anak-anak e . Asum idah ajar-ajarNa , e maka ilarangna .
42018016	Tapi idilo Jesus anak-anak e janah nina , " Pelepas anak-anak e reh ndahi Aku , ola ambati ia . Sabap kalak si bagi enda kap empuna Kinirajan Dibata .
42018017	Ingetlah ! Kalak si la ngaloken Kinirajan Dibata bali ras sekalak anak-anak , la ia banci bengket ku bas Kinirajan Dibata . "
42018018	Lit me sekalak peminpin kalak Jahudi nungkun man Jesus nina , " O Guru si bujur , kai nge ndia arus kubahan gelah kudat kegeluhen si rasa lalap ? "
42018019	Erjabap Jesus , " Engkai maka ikatakenndu Aku si bujur ? Ma ise pe labo bujur seakatan Dibata ngenca ?
42018020	Tentu enggo ietehndu pedah Dibata , ' Ola munuh ; ola erlua-lua ; ola nangko ; ola ngataken si la tuhu ; ola nipu ; mehamat man nande ras bapandu . ' "
42018021	E maka ngaloi ia , " O Guru , kerina pedah e enggo kuikutken kitik-kitikku nari . "
42018022	Kenca ibegi Jesus jabapna e nina , " Sada nari kekurangenndu , dayaken erta-ertandu janah duitna bereken man kalak musil , gelah idatndu erta-erta i Surga ; jenari reh kam , ikutken Aku . "
42018023	Kenca ibegina kata Jesus e gulut ukurna , sabap bayak kal ia .
42018024	Asum idah Jesus bage kal cedana atena , e maka nina , " Tuhu-tuhu mesera kal kalak bayak bengket ku bas Kinirajan Dibata .
42018025	Sukahen sada unta mentas arah lubang jarum asangken sekalak kalak bayak bengket ku bas Kinirajan Dibata . "
42018026	Kalak si megi Ia nungkun nina , " Adi bage ise nari nge pagi terkelin ? "
42018027	Erjabap Jesus , " Kai si la banci jadi i bas manusia , e me banci jadi i bas Dibata . "
42018028	Jenari nina Petrus , " Kami enggo nadingken sikerajangen kami guna ngikutken Kam . "
42018029	Ngaloi Jesus , " Tuhu , janah Kukataken pe man bandu maka ise pe si nadingken rumahna ntah ndeharana ntah seninana ntah orang tuana ntah anak-anakna erkite-kiteken Dibata dingen erkite-kiteken dahin Dibata ,
42018030	ialokenna nge erganda-ganda i bas jaman enda pe , dingen pagin ialokenna kegeluhen si tuhu-tuhu si rasa lalap . "
42018031	Idilo Jesus ajar-ajarNa si sepuluh dua kalak , jenari nina , " Begikenlah ! Genduari kita i bas perdalanen ku Jerusalem . I je me pagi jadi kerina si enggo isuratken nabi-nabi kerna Anak Manusia si isuruh Dibata .
42018032	Sabap Ia pagi iendesken man kalak si la nandai Dibata . Isaling-saling kalak e pagi Ia , igombang-gombangina janah icidurina .
42018033	Iligasina jenari ibunuhna Ia , tapi i bas wari peteluken nggeluh Ia mulihi . "
42018034	Bage gia labo iangka ajar-ajar kai si ikataken Jesus . La tangkas man bana erti kata e , e maka labo iangkana maksud Jesus .
42018035	Asum Jesus nandangi seh i Jeriho , lit me sekalak pentang kundul i tepi dalan mindo-mindo .
42018036	Asum ibegina mentas jelma si nterem , nungkun ia nina , " Kai e ? "
42018037	Erjabap kalak man bana , " Mentas Jesus kalak Nasaret . "
42018038	Jenari erlebuh ia alu sora megang , " O Jesus ! Anak Daud ! Mekuah min ateNdu aku . "
42018039	Ilarang kalak si arah lebe ia , gelah ola ia gejek . Tapi reh gangna ia erlebuh nina , " O Anak Daud ! Mekuah min ateNdu aku . "
42018040	E maka ngadi Jesus erdalan , jenari isuruhNa kalak negu si pentang e ku Ia . Kenca seh ia i lebe-lebe Jesus , isungkun Jesus ia nina ,
42018041	" Kai kin atendu Kubahan man bandu ? " Erjabap ia , " O Tuan , ateku min gelah aku erpengidah mulihi . "
42018042	E maka nina Jesus man bana , " Erpengidahlah kam ! Kinitekenndu erbahanca kam enggo malem . "
42018043	Minter ia erpengidah , jenari ikutkenna Jesus , janah ikatakenna bujur man Dibata . Asum kalak si nterem ngidah si e , kerina ia muji Dibata .
42019001	Jesus bengket ku kuta Jeriho janah terus Ia erdalan mentasi kota e .
42019002	I bas kota e lit me sekalak kepala pengalo cuke , gelarna Sakeus . Ia bayak .
42019003	Ia merincuh kal ngidah ise kin Jesus e . Tapi la idahna perbahan nterem kal jelma arah lebena dingen ia pe gendek ka .
42019004	E maka kiam ia ngelebei jelma si nterem e , jenari inangkihna batang kayu , guna ngenehen Jesus si mentas arah dalan e .
42019005	Asum Jesus seh i bas ingan e , itatap Jesus ku datas janah nina man Sakeus , " O Sakeus pedasken nusurken ! Sabap sendah kesilang ateKu i rumahndu . "
42019006	Minter nusur Sakeus janah ialo-alona Jesus alu ermeriah ukur .
42019007	Tapi jungut-jungut kalak si nterem ngidah si e nina , " Kesilang Ia i rumah kalak perdosa . "
42019008	Tapi tedis Sakeus janah nina man Tuhan , " Setengah i bas erta-ertangku kubereken man kalak musil ; janah adi lit kalak enggo kutipu , kuulihken man bana empat kali lipat . "
42019009	Ngaloi Jesus nina , " I bas wari enda enggo reh keselamaten man isi jabu enda . Kam pe kesusuren Abraham kap .
42019010	Sabap Anak Manusia si isuruh Dibata reh guna nelamatken kalak si papak . "
42019011	Sanga jelma si nterem sangana denga megiken Jesus ngerana , ituriken Jesus sada perumpaman . Paksa e nandangi seh me Ia ku Jerusalem , janah iakap kalak maka pedas me i idah manusia Kinirajan Dibata .
42019012	Erkiteken si e nina Jesus man kalak enda , " Lit me sekalak si biak raja berkat atena ku kuta si ndauh guna iesahken jadi raja . Kenca iesahken e atena minter mulih .
42019013	Tapi ope denga ia berkat , idilona sepuluh kalak juak-juakna . Jenari iberekenna sekalak-sekalak sepuluh duit mina . Janah nina man kalak enda , ' Pergunaken duit enda jadi pokokndu erbinaga seh aku mulih . '
42019014	Tapi anak kutana erelem-elem man bana , e maka ikirimna utusenna ndapeti alu ngataken , ' Kami la setuju ia jadi raja kami . '
42019015	Kenca ia iesahken jadi raja , mulihken ia . Jenari idilona juak-juak si sepuluh kalak ndube ngadap man bana guna meteh asa kai buena untung si idatna sekalak-sekalak .
42019016	Ngadap me juak-juak si pemena nina , ' O , tuan , enggo kudat untungna sepuluh duit mina alu duit si iberekenndu mbarenda . '
42019017	Nina tuan man bana , ' Merandal , kam juak-juak si mehuli ! Perbahan kam tutus i bas si kitikna , e maka kubereken man bandu kuasa i bas sepuluh kota . '
42019018	Ngadap si peduaken nina , ' O tuan alu sada sepuluh duit mina si iberekenndu bangku mbarenda , enggo dat aku untungna lima duit mina . '
42019019	Man bana nina tuan e , ' Kam erkuasa i bas lima kota . '
42019020	Ngadap si peteluken , ' O tuan , enda duitndu mbarenda ; kubuniken gelgel nari i bas saputanganku .
42019021	Mbiar kal aku kam , sabap kam kalak kejam . Ibuatndu si labo sikerajangenndu janah iperanindu si la isuanndu . '
42019022	Ngaloi tuan e man bana , ' Kam juak-juak si jahat ! Kam kuukum rikutken pengeranandu . Bahanlah maka aku kalak kejam , kubuat si labo sikerajangenku janah kuperani si labo kusuan .
42019023	Adi bage , ngkai maka la itamakenndu duitku e ku bas bank ? Gelah kenca aku mulih banci kualoken ras bungana . '
42019024	Jenari nina man kalak si tedis i je , ' Buatlah duit e i bas ia nari , jenari bereken man kalak si enggo idatna sepuluh duit emas . '
42019025	Nina kalak ndai , ' O tuan , enggo kap lit sikerajangenna sepuluh duit mina . '
42019026	Ngaloi raja e , ' Kukataken man bandu maka man kalak si lit ibereken kap tole ; tapi kalak si la lit bas ia , si sitik i bas ia pe ibuat ka ibas ia nari .
42019027	Genduari baba ku jenda kerina imbang-imbangku si la ia setuju aku jadi rajana , jenari bunuh ia i lebe-lebengku ! ' "
42019028	Kenca ikataken Jesus perumpaman e , iteruskenNa perdalanenNa ku Jerusalem .
42019029	Asum Ia enggo ndeher ku Betpage ras Betani , e me daerah i Uruk Seton , isuruhNa dua kalak ajar-ajarNa leben ,
42019030	nina , " To lawes ku kota si arah lebendu ah . Seh kenca kam ku bas kota e , idapetindu kari sada kelede tambat , kelede si langa pernah iersak kalak . Osari nalina , jenari baba ku jenda .
42019031	Adi lit kari kalak nungkun man bandu , ' Engkai maka iosarindu ? ' , nindulah , ' Perlu Tuhan . ' "
42019032	E maka lawes si dua kalak ndai janah idapetina kerina bagi si enggo ikataken Jesus e .
42019033	Asum iosarina nali kelede ndai nina empu kelede man bana , " Engkai maka iosarindu ? "
42019034	Erjabap ia , " Perlu Tuhan . "
42019035	Jenari ibabana kelede e man Jesus . Ikimbangkenna uisna ku gurung kelede e jenari isampatina Jesus ngersaksa .
42019036	Asum iterusken Jesus perdalanenNa , ikimbangken kalak uis i bas pasar .
42019037	Kenca Ia enggo ndeher ku Jerusalem , ngincuah i Uruk Seton nari , mulai me ajar-ajar si nterem si ngikutken Ia ersurak-surak . Alu sora si megang ipujina Dibata , meriah ukurna perbahan tanda sengget si idahna .
42019038	Ersurak-surak ia nina , " Ipasu-pasu gelah Raja si reh i bas Gelar Tuhan ! Keriahen i Surga ras pujin man Dibata ! "
42019039	Piga-piga kalak Parisi si ikut i bas kalak si nterem e ngerana man Jesus nina , " O Guru , suruh min sinik ajar-ajarNdu e . "
42019040	Ngaloi Jesus , " Adi sinik kalak enda , batu-batu enda me si ersurak . "
42019041	Reh deherna me Jesus ku Jerusalem , janah kenca idahNa kota e itangisiNa ,
42019042	nina , " Ah andiko , mehuli kal adi ietehndu kai si baci erbahan perdamen . Tapi genduari la kam ngasup ngidahsa !
42019043	Reh me pagi paksana maka ikeleweti imbang-imbangndu kam alu benteng-benteng pertahanen , jenari ikepungna janah ijapa nari pe reh serangen .
42019044	Kerina kam pagi ikernepkenna ras anak-anakndu . La ipelepasna sada batu pe i bas inganna si gelgel , sabap la ipegermetkenndu ndigan reh Dibata ndahi kam ! "
42019045	Jenari bengket Jesus ku bas Rumah Pertoton . IpelawesNa kerina kalak si erbinaga i je .
42019046	Nina man kalak e , " Lit kap tersurat i bas Pustaka Si Badia , maka nina Dibata , ' RumahKu Rumah Pertoton kap . ' Tapi enggo ijadikenndu jadi asar penamun . "
42019047	Tep-tep wari Jesus ngajar i bas Rumah Pertoton e . Imam-imam si mbelin ras guru-guru agama Jahudi bage pe peminpin-peminpin bangsa Jahudi sanga ndarami dalan guna munuh Jesus .
42019048	Tapi la ietehna kuga carana , sabap jelma si nterem erngena ate nandangi Jesus janah meriah ukurna megiken pengajaren Jesus .
42020001	I bas sada wari , Jesus ngajar i bas Rumah Pertoton dingen meritaken Berita Si Meriah i bas Dibata nari man kalak si nterem . Paksa si e , reh imam-imam si mbelin , guru-guru agama Jahudi ras peminpin-peminpin Jahudi ,
42020002	jenari nina man Jesus , " Kataken man kami , kuasa kai kin si lit i bas Kam erbahan si enda kerina ? Ise mereken kuasa e man Bandu ? "
42020003	Erjabap Jesus man kalak e nina , " Kusungkun kam lebe .
42020004	Kuasa Johanes Peridiken mperidiken e reh i bas Dibata nari , ntah i bas manusia nari ? "
42020005	E maka sisungkun-sungkunen ia kerina nina , " Kuga ninta ? Adi ninta , ' I bas Dibata nari , ' ugapa pe nina , ' Adi bage ngkai maka la kam tek man Johanes Peridiken . '
42020006	Tapi adi ninta , ' I bas manusia nari , ' merawa kari kalak si nterem enda janah ibenterina kita alu batu , sabap kalak si nterem tek maka Johanes Peridiken sekalak nabi . "
42020007	E maka erjabap ia man Jesus nina , " La ieteh kami i ja nari rehna . "
42020008	Nina Jesus man bana , " Adi bage , Aku pe la Kukataken man bandu alu kuasa kai Kubahan enda kerina . "
42020009	Jenari ituriken Jesus perumpaman enda man kalak si nterem nina , " Lit me sekalak si nuan anggur i bas kebunna . Jenari lawes ia ku negeri si ndauh . Perbahan ndekah atena i bas negeri si ndauh e , e maka isewakenna kebun anggur e .
42020010	Kenca seh paksa peranin buah anggur , isuruhna sekalak juak-juakna ndahi si newa kebun anggur e , guna mindo sikerajangenna . Tapi ipekpeki si newa kebun anggur juak-juak ndai jenari isuruhna mulih alu la maba kai pe .
42020011	E maka isuruh tuan si mada kebun anggur juak-juak si deban . Tapi ia pe ipekpeki si newa e , igombang-gombangi janah isuruhna mulih alu la maba kai pe .
42020012	Jenari isuruh tuan si mada kebun anggur juak-juak si peteluken . Ia pe ipekpeki si newa e seh luka janah iambekkenna ku darat kebun e .
42020013	E maka rukur tuan si mada kebun anggur nina , ' Kai nge ndia arus kubahan ? Kusuruh me anakku si kukelengi enda ; tentu mehangke kari ia . '
42020014	Tapi kenca idah si newa kebun anggur anak tuan e nina sapih-sapih ia , ' Enda kap anak tuan si mada kebun anggur enda . Sibunuhlah ia gelah man banta kebunna enda ! '
42020015	E maka iambekkenna anak tuan e ku darat kebun , jenari ibunuhna . " Jenari nungkun Jesus nina , " Kenca bage kuga nge ibahan tuan si mada kebun anggur nandangi si newa e ?
42020016	Tentu reh ia , ibunuhna kerina si newa kebun anggur e , jenari isewakenna kebun e man kalak si deban . " Megi kata e nina kalak si nterem , " Mbera-mbera ola bage ! "
42020017	Itatap Jesus ia kerina janah nina , " Adi bage , kai nge erti kata si tersurat i bas Pustaka Si Badia enda ? ' Batu si iambekken tukang , enggo jadi batu palas . '
42020018	Ise si ndabuh ku batu e getem me ia , janah ise si idabuhi batu e meripuk me ia . "
42020019	Paksa si e pe guru-guru agama Jahudi ras imam-imam si mbelin ersura-sura nangkap Jesus . Sabap ietehna maka ia nge tujun perumpaman si ituriken Jesus ndai . Tapi mbiar ia kalak si nterem .
42020020	E maka idaramina kesempaten si deban . Isogokna piga-piga kalak gelah ipekulah-kulahna bana bujur . Kalak enda isuruhna ncubai Jesus alu penungkunen-penungkunen , gelah alu bage banci iendeskenna Jesus man gubernur gelah itutup .
42020021	Nina kalak enda ndai man Jesus , " O Guru , ieteh kami maka kai si ikatakenndu ras si iajarkenNdu e tuhu . La erpilihen temanNdu ngerana . La ipernehenNdu pangkat manusia , tapi iajarkenNdu kerna kai si tuhu-tuhu ngena ate Dibata ibahan manusia .
42020022	Kataken dage man kami , rikutken aturen agamanta banci ntah lang galar pajak man Kepala Pemerentah Roma ? "
42020023	Tapi ieteh Jesus kai tujun ranan kalak si pekulah-kulah enda , e maka nina ,
42020024	" Cidahken lebe man bangKu sada duit pirak . Gambar ras gelar ise kin lit i bas duit e ? " Erjabap kalak ndai , " Gambar ras gelar Kepala Pemerentah Roma . "
42020025	E maka nina Jesus , " Adi bage , berekenlah man Kepala Pemerentah Roma kai sikerajangen Kepala Pemerentah Roma janah bereken man Dibata kai sikerajangen Dibata . "
42020026	La ngasup kalak ndai nidingi cakap Jesus i lebe-lebe jelma si nterem . Mamang pe atena megi jabap Jesus , e maka sinik nari nge ia .
42020027	Reh me piga-piga kalak Saduki ndahi Jesus . Kalak enda la tek maka kalak mate nggeluh mulihken . Isungkunna Jesus nina ,
42020028	" O Guru , man banta enggo isuratken Musa Undang-undang enda , ' Adi sekalak dilaki mate nadingken ndeharana , janah la lit pupusna , e maka diberu si enggo mbalu ndai arus ilakomangani senina si mate e gelah ipupusna anak jadi gancih senina si enggo mate ndai . '
42020029	Lit me pitu kalak dilaki si ersenina . Sintua enggo empo , janah mate ia , la lit pupusna .
42020030	E maka ilakomangani seninana si nomor dua diberu e ,
42020031	jenari seninana si nomor telu ngelako manganisa . Bage me jadi man pituna si ersenina ndai -- kerina ia mate , sada pe la nadingken anak .
42020032	Dungna diberu ndai pe mate ka .
42020033	Adi bage , kenca nggeluh kerina si mate ndai i bas wari kekeken , si apai nge perbulangen diberu ndai ? Sabap pituna ia enggo pernah erjabu ras diberu e . "
42020034	Ijabap Jesus kalak ndai nina , " Kalak si nggeluh i bas paksa enda sereh dingen empo .
42020035	Tapi kalak si metunggung ngaloken kegeluhen si mbaru kenca ipekeke i bas si mate nari lanai bo ia sereh dingen empo .
42020036	Ia enggo bali ras malekat-malekat janah lanai banci mate . Ia enggo ipegeluh i bas si mate nari , janah enda me tandana maka ia anak-anak Dibata .
42020037	Kerna si mate nggeluh mulihi enggo tangkas ituriken Musa i bas bagin turi-turin kerna rambah si gara . I je ikataken maka Tuhan e , e me Dibata si tetap isembah Abraham . Dibata si tetap isembah Isak ras Dibata si tetap isembah Jakup .
42020038	Enda ertina maka Ia Dibata kalak si nggeluh labo Dibata si mate , sabap i bas adep-adepenNa kerina jelma nggeluh . "
42020039	Megi si enda nina piga-piga guru-guru agama Jahudi , " Payo kal jabapNdu e Guru ! "
42020040	E maka lanai ia pang naungkun kai pe man Jesus .
42020041	Nina Jesus man kalak e , " Kuga banci ikataken kalak maka Mesias si ipadanken Dibata e , e me kesusuren Daud ?
42020042	Sabap Daud jine ngatakenca i bas kitap Masmur , ' Nina TUHAN man TuhanKu Kundulken arah kemuhenKu
42020043	seh Kutamaken imbang-imbangNdu i teruh tapak-tapak naheNdu . '
42020044	Daud jine ngatakenca maka Ia Tuhan . Kuga banci maka Mesias si ipadanken e kesusuren Daud ka ? "
42020045	Asum kalak si nterem pe megiken Ia nina man ajar-ajarNa ,
42020046	" Metengetlah nandangi guru-guru agama Jahudi , si megati erdalan-dalan erbaju gedang , si atena ihamati i gedang-gedang dalan ras itiga . Ia nggit kal kundul arah lebe i bas rumah pertoton . Idaramina ingan si mehamat i bas kerja-kerja .
42020047	Ibuatna keuntungenna i bas kalak si enggo mbalu nari ras ngerampasi rumah diberu balu-balu . Ibahanna pertoton si gedang alu pekulah-kulah . Kalak si bage pasti iukum alu ukumen si seh kal beratna . "
42021001	I bas Rumah Pertoton iidah Jesus piga-piga kalak bayak namaken duit persembahen ku bas ingan persembahen .
42021002	IdahNa pe sekalak diberu si enggo mbalu si musil kal , namaken dua peser .
42021003	Jenari nina Jesus , " Kukataken man bandu maka si tuhuna buen persembahen diberu si enggo mbalu si musil e asangken kerina persembahen kalak si deban .
42021004	Sabap kalak si deban mere alu labo kurang i bas ia , tapi diberu e seh kal musilna ; tapi amin bage pe iberekenna kerina si lit i bas ia . "
42021005	Lit piga-piga kalak ncakapken kerna jilena Rumah Pertoton , si ihiasi alu batu-batu si mejile dingen erbage-bage persembahen si iendesken man Dibata . Nina Jesus ,
42021006	" Kerina si iidahndu enda lit pagi masana maka lanai lit sada batu pe pagi tading i bas inganna ; kerina pagi iruntuhken . "
42021007	Nungkun ajar-ajar man Jesus nina , " O Guru , ndigan kin e jadi ? Janah kai nge pagi tanda-tandana kejadin e ? "
42021008	Erjabap Jesus , " Metengetlah gelah ola kam kena tipu . Sabap nterem pagi kalak reh i bas gelarKu nina , ' Aku kap Ia , ' janah , ' Enggo ndeher waktuna . ' Tapi ola ikutken ia .
42021009	Bage pe ola kam mbiar adi ibegindu kerna perang ras pemberontaken-pemberontaken . Kerina si e arus jadi , tapi labo berarti maka enggo seh ku kedungenna . "
42021010	Tole nina Jesus , " Bangsa pagi ngelawan bangsa , kerajan ngelawan kerajan .
42021011	Ijapa pe terjadi pagi taneh linuren , kelihen ras penakit langket-langket . Lit pe pagi kejadin si mehantu ras tanda-tanda sengget i langit nari .
42021012	Ope denga jadi si enda kerina , kam pagi itangkap dingen isiksa . Kam pagi iendesken ku bas rumah pertoton guna icubai janah itamaken ku bas penjara . Kam pagi ibaba ku lebe-lebe raja ras ku lebe-lebe kalak si erkuasa erkite-kiteken Aku .
42021013	Enda pagi jadi kesempaten man bandu guna meritaken Berita Si Mehuli si i bas Dibata nari e .
42021014	E maka tetapkenlah i bas ukurndu , maka la atendu ndele kerna kai si man katanken guna mbela dirindu .
42021015	Aku pagi mereken man bandu jabapenna , ras kepentaren gelah la lit sekalak pe imbang-imbangndu ngasup ngelawan ntah nimbak kai si ikatakenndu e .
42021016	Kam pagi iendesken orang-tuandu , senina-seninandu , kade-kadendu ras teman-temanndu . Piga-piga i bas kam ibunuh pe pagi .
42021017	Kerina kalak e rate segat man bandu erkite-kiteken Aku .
42021018	Tapi labo bene selambar buk pe i bas takalndu nari .
42021019	Megenggenglah kam , sabap alu bage maka kam banci engkelini geluhndu . "
42021020	" Adi idahndu pagi Jerusalem ikepung tentera , tentu ietehndu maka keruntuhenna enggo ndeher .
42021021	Asum si e pagi kalak si ringan i Judea arus kiam ku deleng-deleng ; kalak si i kuta arus mengongsi janah kalak si i daraten kuta olanai ia bengket ku bas kuta .
42021022	Sabap wari e me wari pengukumen , gelah alu bage seh me rikutken si isuratken i bas Pustaka Si Badia .
42021023	Andiko , cilaka kal pernanden-pernanden si sangana mehuli kula ras si sangana pepinemken i bas paksa si e ! Sabap reh me pagi kiniseran si mesangat ku doni enda janah ukumen Dibata nandangi bangsa enda .
42021024	Lit kalak si ibunuh alu pedang . Si debanna ibaba jadi tabanen ku kerina negeri . Jerusalem italuken kalak si la nandai Dibata seh pagi genep paksa si enggo itetapken Tuhan . "
42021025	" Teridah me pagi tanda-tanda i bas matawari , bulan ras bintang-bintang . Bage pe kerina bangsa i babo doni enda bene ukurna dingen mbiar ia nandangi galumbang ras lawit si merawa .
42021026	Manusia pagi labuh perbahan biarna i bas ia nimai kai si jadi ku doni enda , sabap kuasa-kuasa langit pe mugur-ugur .
42021027	Sanga si e me pagi teridah Anak Manusia si isuruh Dibata reh i bas embun alu kemulian si mbelin dingen erdolat .
42021028	Adi si enda kerina enggo mulai jadi , kekekenlah janah jurgakken , sabap penebusenndu enggo ndeher . "
42021029	Jenari ituriken Jesus man kalak e perumpaman enda , " Nehenlah batang ara bage pe batang kayu si deban .
42021030	Adi idahndu batang kayu e enggo ertunas , ietehndu pe maka musim lego enggo ndeher .
42021031	Bage pe adi idahndu pagi jadi kerina si Kukataken ndai , ingetlah , maka Kinirajan Dibata enggo ndeher .
42021032	Kerina si e pagi jadi ope denga mate kerina manusia .
42021033	Langit ras doni masap kap pagi tapi katangKu tetap rasa lalap . "
42021034	" Jagalah bandu , gelah pusuhndu la iberati alu barang si erbahanca kam ketagih minem si erbahanca mabuk , ntah kearun ate kerna kegeluhen enda , seh maka erkiteken si e la kam ersikap sanga wari e rempet reh .
42021035	Sabap wari e rempet pagi reh bagi siding man kerina jelma ibelang-belang doni enda .
42021036	Erjagalah dingen tetap ertoto gelah kam pulah i bas kerina kejadin e , janah ngasup kam tedis i lebe-lebe Anak Manusia si isuruh Dibata . "
42021037	Suari Jesus ngajar i bas Rumah Pertoton janah berngi lawes Ia ku daraten kuta , erberngi Ia i datas Uruk Seton .
42021038	Tep-tep wari lampas kerina kalak reh ndahi Ia ku Rumah Pertoton guna megiken pengajarenNa .
42022001	Wari Raya Roti la erragi si igelari Paskah enggo ndeher .
42022002	Imam-imam si mbelin ras guru-guru agama Jahudi ndarami dalan guna munuh Jesus , sabap mbiar ia kalak si nterem .
42022003	Judas , si igelari Iskariot sekalak i bas ajar-ajar si sepuluh dua kalak , ikuasai Iblis ukurna .
42022004	E maka lawes ia , jenari arih-arih ia ras imam-imam si mbelin bage pe pengulu Rumah Pertoton kerna kengasupenna ndudurken Jesus man kalak e .
42022005	Meriah kal ukur kalak e janah erpadan ia mereken duit man Judas Iskariot .
42022006	Judas setuju kerna si e . Jenari idaramina me kesempaten si cocok guna ndudurken Jesus alu la ieteh kalak si nterem .
42022007	Seh me Wari Raya Roti si La Itama Ragi . I bas wari e kerina kalak nggeleh biri-biri guna man-man Paskah .
42022008	Isuruh Jesus Petrus ras Johanes nina , " To pesikap pangan Paskah man banta gelah ras-ras kita man . "
42022009	Nungkun kalak e nina , " I ja atendu isikapken kami ? "
42022010	Erjabap Jesus , " Begiken ! Seh kenca kam kari i bas kuta ah , jumpa kam ras sekalak dilaki si maba lau tare guci . Ikutken ia ku rumah .
42022011	Sungkun kari si mada rumah e , Guru nungkun bandu , ' Kamar si apai banci Kupake ras ajar-ajarKu guna man-man Paskah ? '
42022012	E maka ituduhkenna kari man bandu sada kamar si mbas i datas loteng , si enggo sikap . I je me sikapken kerina si perlu guna ngerayaken Paskah . "
42022013	E maka lawes me Petrus ras Johanes . Idapetina kerina bagi si enggo ikataken Jesus man bana , jenari isikapkenna pangan guna Paskah e .
42022014	Kenca seh jam man , kundul Jesus ras rasul-rasul e .
42022015	Nina Jesus man kalak e , " Mesikel kal aku ngerayaken Paskah ras kam ope denga Aku ngenanami kiniseran .
42022016	Sabap lanai bo pagi kupan e seh Wari Paskah si tuhu-tuhu i bas Kinirajan Dibata . "
42022017	Jenari ibuat Jesus calung , itotokenNa ngataken bujur man Dibata , e maka nina man ajar-ajarNa , " Buat enda , jenari bagi-bagiken i bas kam kerina .
42022018	Sabap lanai bo pagi kuinem anggur enda , genduari nari seh ngayak kerehen Kinirajan Dibata . "
42022019	Kenca bage ibuatNa roti , ertoto Ia ngataken bujur man Dibata . Icepik-cepikNa roti e jenari iberekenNa man rasul-rasul nina , " Enda me dagingKu [ si ibereken man gunandu . Bahanlah bagenda guna peringet-ingeten man bangKu . "
42022020	Bage me pe , kenca elah man e ibereken Jesus calung nina , " Arah calung enda Dibata erbahan Padan si Mbaru si iesahken alu darehKu si mambur man gunandu . ]
42022021	Tapi , nehenlah ! Sekalak si ndudurken Aku i bas meja enda ras Aku .
42022022	Sabap Anak Manusia si isuruh Dibata la banci lang mate bagi si enggo itetapken Dibata . Tapi andiko , cilaka me kalak si ndudurkenca e ! "
42022023	Jenari mulai me ajar-ajar e sisungkun-sungkunen ntah ise kin i bas ia si atena erbahan bage .
42022024	Turah me perubaten i bas ajar-ajar kerna ise kin si mbelinna i bas ia .
42022025	Nina Jesus kalak e , " Raja bangsa-bangsa si la nandai Dibata erbahan mesui ate bangsana janah si erkuasa ibahan gelarna ' Teman Kalak si nterem . '
42022026	Tapi kam ola bage ; kalak si mbelinna i bas kam arus jadi si kitikna , janah si atena jadi peminpin arus bali ras suruh-suruhen .
42022027	Apai kin ergan kalak si kundul man asangken kalak si ngelai ia ? Tentu kalak si kundul . Tapi Aku i tengah-tengahndu bagi kalak si ngelai kap .
42022028	Kam enggo ras Aku nggengken kerina kiniseranKu .
42022029	Bali ras Bapa enggo mereken man bangKu Kinirajan e , Kubereken ka pe man bandu Kinirajan e .
42022030	Banci kam ikut man ras minem ras Aku i bas KinirajanKu . Janah man bandu ibereken pagi ingan kundul jadi pemerentah guna ngadili suku Israel si sepuluh dua . "
42022031	" O , Simon , Simon ! Begikenlah ! Iblis enggo iijinken ncubai kam kerina bagi kalak si miari gandum .
42022032	Tapi enggo Kutotoken kam Simon , gelah kinitekenndu ola nimpet . Janah adi enggo kam jera , pegegehilah senina-seninandu gelah tetap kinitekenna . "
42022033	Ngaloi Petrus , " O Tuhan , aku enggo pang ku bas penjara ntah pe mate ras Kam . "
42022034	Ngaloi Jesus , " O Petrus , Kukataken man bandu : Ope tekuak manuk enggo ipersokendu Aku telu kali . "
42022035	Tole nina Jesus man ajar-ajarNa , " Asum Kusuruh kam mbaru enda lawes alu la maba dompet , gajut-gajut ntah sepatu , lit kin si kurangenndu tupung e ? "
42022036	Erjabap kalak e , " La lit kai pe si kurang . " Nina Jesus , " Tapi genduari ise lit dompetna ntah gajut-gajutna , babalah . Bage pe ise si langa lit pedangna , idayakennalah uisna guna nukur pedang .
42022037	Kukataken man bandu maka i bas Pustaka Si Badia lit tersurat ' Ia iperseri ras kalak jahat ' la baci la jadi man Bangku . Sabap si tersurat i bas Pustaka Si Badia kerna Aku sangana terjadi . "
42022038	Nina ajar-ajar , " O Tuhan ! Enda dua pedang . " Ngaloi Jesus , " Enggo me bias . "
42022039	Kenca bage itadingken Jesus kuta e . Bagi biasana lawes Ia ku Uruk Seton ras ajar-ajarNa .
42022040	Kenca seh i bas ingan e nina man ajar-ajarNa , " Ertotolah gelah ola kam kena percuban . "
42022041	Jenari iserapken Jesus baNa i bas ajar-ajar e nari , dauhna asa gegeh mbenterken batu . I je erjimpuh Ia dingen ertoto ,
42022042	nina , " O Bapa , adi banci pedauh min calung kiniseran enda i bas Aku nari . Tapi labo peratenKu , peratenNdulah jadi . " [
42022043	Teridah me man baNa sekalak malekat i Surga nari si pegegehi Ia .
42022044	Perbahan bage getemna pusuhNa , e maka reh gegehna Ia erbebe i bas pertotonNa seh maka panasNa naktaken ku taneh bagi taktak dareh . ]
42022045	Kenca dung Ia ertoto mulihken Ia ndahi ajar-ajarNa . IdapetiNa ajar-ajar e tunduh perbahan cedasa atena .
42022046	Jenari nina Jesus man kalak e , " Engkai maka kam tunduh ? Kekeken janah ertotolah gelah ola kam kena percuban . "
42022047	Sanga Jesus ngerana denga , reh sada rombongen kalak nterem . Judas , sekalak i bas ajar-ajar si sepuluh dua kalak , mabai rombongen e . Ideheri Judas e Jesus jenari iemana .
42022048	Tapi nina Jesus , " O , Judas , alu ema enda kin kam ndudurken Anak Manusia si isuruh Dibata ? "
42022049	Asum idah ajar-ajar ras Jesus kai si nandangi jadi nina man Jesus , " O Tuhan , ilawan kami ia alu pedang enda ? "
42022050	Jenari sekalak ajar-ajar e minter ngelawan sekalak suruh-suruhen Imam si Mbelin seh maka retap cupingna si arah kemuhen .
42022051	Tapi nina Jesus , " Olanai . " Jenari idadap Jesus cuping kalak ndai jenari ipepalemNa .
42022052	E maka ngerana Jesus man imam-imam si mbelin , pengulu Rumah Pertoton ras peminpin-peminpin Jahudi si reh ku Ia nina , " Iakapndu kin Aku enda sekalak pengerampok maka reh kam maba pedang ras perpalu ?
42022053	Tep-tep wari Aku ras kam i bas Rumah Pertoton janah labo Aku itangkapndu . Tapi enda me paksa si cocok man bandu , asum kuasa kegelapen erkuasa . "
42022054	Jenari itangkap kalak si reh e Jesus janah ibabana ku rumah Imam si Mbelin . Petrus ngikutisa i dauh-dauh nari .
42022055	I tengah kesain lit kalak pegara api janah kundul kalak e i kelewetna cudu . Petrus pe ku je kundul .
42022056	Sekalak juak-juak diberu ngidah Petrus kundul i deher api e . Ipepayona kal jenari nina , " Ia pe teman Jesus kap ! "
42022057	Tapi merso Petrus nina ngaloi , " O bibi , la kutandai pe Ia ! "
42022058	La ndekahsa kenca si e , lit ka kalak si deban ngidah ia janah nina , " Kam pe temanNa kap ! " Tapi ngaloi Petrus , " Lang teman , aku labo ! "
42022059	Kira-kira sada jam kenca si e , lit kalak si deban ngerana alu tegas nina , " Enggo pasti ia pe pengikutNa , sabap ia pe kalak Galilea ! "
42022060	Tapi ngaloi Petrus , " La kueteh kai si ikatakenndu e ! " Asum Petrus ngerana denga minter tekuak manuk .
42022061	Jenari itulihken Tuhan kempak Petrus . Inget Petrus pe maka enggo ikataken Tuhan man bana , " Ope denga tekuak manuk i bas berngi enda , enggo ipersokenndu Aku telu kali . "
42022062	E maka lawes Petrus ndarat janah tangis ia perbahan ceda atena .
42022063	Kalak si erjaga nggombang-gombangi Jesus dingen mekpeki Ia .
42022064	Itutupina ayo Jesus jenari nina , " Kataken , ise si mekpek Kam ? "
42022065	Melala denga pe cekurak si deban ibelaskenna man Jesus .
42022066	Kenca terang wari pulung me pertua-pertua kalak Jahudi , imam-imam si mbelin ras guru-guru agama . Jenari ibabana Jesus ku lebe-lebe Pengadilen Agama .
42022067	Nina kalak e , " Kataken man kami , Kam kin Mesias si ipadanken Dibata ? " Erjabap Jesus , " Adi Kukataken pe man bandu , labo kam tek .
42022068	Janah adi Kusungkun pe kam , labo ka ijabapndu .
42022069	Tapi mulai genduari nari Anak Manusia si isuruh Dibata kundul arah kemuhen Dibata si Mada Kuasa . "
42022070	Nina kalak ndai kerina , " Dage , Kam kin Anak Dibata ? " Erjabap Jesus , " Bagi katandu e me ! "
42022071	Jenari nina kalak e , " Kita lanai perlu saksi ! Enggo si begi kai si ikatakenNa . "
42023001	Jenari tedis kerina anggota sidang e . Ibabana Jesus ngadap man Pilatus .
42023002	Iadukenna Jesus nina , " Enggo tangkas man kami uga pemabaiNa bangsa kami papak . Iajuk-ajukna kalak gelah ola nggalar pajak man Pemerentah Roma janah ikatakenNa maka Ia kap Kristus , Raja e . "
42023003	Nungkun Pilatus man Jesus nina , " Kam kin Raja kalak Jahudi ? " Erjabap Jesus , " Bagi katandu e me ! "
42023004	Jenari nina Pilatus man imam-imam si mbelin ras kalak si nterem , " La lit ku dat kesalahen kai pe i bas Ia . "
42023005	Tapi igegehi kalak ndai ngatakenca , " Iajuk-ajukNa kerina rayat taneh Jahudi alu pengajarenNa . Ibenakenna i Galilea janah genduari enggo seh ku jenda . "
42023006	Kenca ibegi Pilatus si e , nungkun ia nina , " Kalak Galilea kin Ia ? "
42023007	Kenca ietehna maka Jesus i taneh si ikuasai Herodes nari , e maka isuruhna Jesus ngadap man Herodes . Paksa si e Herodes pe i Jerusalem .
42023008	Asum idah Herodes Jesus meriah kal ukurna . Sabap ndekah me ibegina berita kerna Jesus dingen mesikel ia ngidahsa . Ngarap pe ia ngidah Jesus erbahan tanda-tanda sengget .
42023009	E maka melala penungkunenna man Jesus , tapi sengkebabah ranan pe la ijabap Jesus .
42023010	Paksa si e pe , tedis ku lebe imam-imam si mbelin ras guru-guru agama kalak Jahudi . Alu merawa-rawa ikatakenna pengadunna nandangi Jesus .
42023011	E maka Herodes ras tentera-tenterana mulai nggombang-gombangi dingen ngisak-ngisakken Jesus . Ipakekenna baju si mehaga man bana jenari isuruhna mulih ku Pilatus .
42023012	Mulai i bas wari si ndai enggo erteman Herodes ras Pilatus . Ope denga si e la ia meriah .
42023013	Kenca bage ipepulung Pilatus imam-imam si mbelin ras peminpin-peminpin bage pe kalak si nterem .
42023014	Nina man kalak e , " Enggo ibabandu Ia ngadap man bangku janah ikatakenndu maka iajariNa bangsa enda papak . Genduari enggo Ia kuperiksa i lebe-lebendu , tapi la lit kudat salahNa bagi si ikatakenndu e .
42023015	Herodes pe la lit idatna salahNa , e maka isuruhna Ia mulihken man banta . Si tuhuna labo lit salahNa si sue ras ukumen mate .
42023016	Perbahan si e , iligasi saja me Ia jenari ibebasken . " [
42023017	I bas tep-tep Wari Raya Paskah , Pilatus arus mulahi sekalak kalak tahanen man kalak si nterem . ]
42023018	Nina kalak si nterem e alu megang , " Bunuh Ia ! Pulahi Barabas man kami ! " (
42023019	Barabas enda ipenjaraken asum ia ikut i bas pemberontaken ras pembunuhen si jadi i bas kuta e . )
42023020	Ngerana ka Pilatus alu megang man kalak si nterem sabap atena mulahi Jesus .
42023021	Tapi ngaloi kalak si nterem alu sora si megang nina , " Pakukenlah Ia ! Pakukenlah Ia ku kayu persilang ! "
42023022	Petelu kaliken ngerana Pilatus nina , " Kejahaten kai kin si tuhuna enggo ibahanNa ? La kap lit kudat salahNa sue ras ukumen mate . Iligasi saja me Ia jenari ipulahi . "
42023023	Tapi igegehi kalak e asa gangna sorana gelah Jesus ipakuken ku kayu persilang . Dungna menang me kalak si nterem e .
42023024	E maka iputusken Pilatus ukumen Jesus bagi pemindon kalak si nterem .
42023025	Ipulahina sekalak si ipindoken kalak si nterem , e me kalak si ipenjaraken erkiteken pemberontaken ras pembunuhen . Tapi Jesus iendeskenna man kalak si nterem gelah ibahanna bagi ate-atena .
42023026	Jesus ibaba ku darat kota . I tengah dalan simbel ras sekalak dilaki si atena bengket ku kota e , gelarna Simon i Kireni nari . Itangkapna jenari ipaksana mersan kayu persilang Jesus janah erdalan ngikutken Ia .
42023027	Nterem kal jelma si ngarakken Jesus . I bas si e lit piga-piga diberu ; itangisi diberu e me Jesus .
42023028	Itulihken Jesus kempak diberu e , jenari nina , " O diberu-diberu Jerusalem ! Ola tangisindu Aku , tapi tangisilah bandu ras anak-anakndu .
42023029	Sabap reh me pagi warina maka ikataken kalak , ' Sangap kal diberu si la ertuah , si la pernah mupus dingen si la pernah pepinemken ! '
42023030	Paksa si e pe ikataken kalak man deleng-deleng , ' Runtuhlah , dabuhi min kami ! ' , janah man uruk-uruk nina , ' Tamburi min kami ! '
42023031	Sabap adi bagenda me perbahanen kalak nandangi kayu si meratah , apai denga ka nandangi kayu si kerah ? "
42023032	Lit pe dua kalak nari ibaba kalak e , e me kalak si jahat guna iukum mate raduken Jesus .
42023033	Kenca seh kalak e i bas ingan si igelari " Takal-takal " , ipakukenna Jesus ku kayu persilang . Penjahat si dua kalak e pe ipakukenna ka , sekalak arah kemuhen Jesus , sekalak arah kawesNa .
42023034	Nina Jesus ertoto , " O Bapa , alemi min kalak enda , sabap la iangkana kai si ibahanna enda . " Ibagiken kalak e uis Jesus alu erbahan tikam tanduk .
42023035	Kalak si nterem tedis janahna ngenehen-ngenehen , janah peminpin-peminpin kalak Jahudi nokoh-nokohi Jesus nina , " Kalak si deban isampatiNa ; pelepaslah Ia mulahi baNa adi Ia kin Mesias si ipadanken Dibata e . "
42023036	Perajurit-perajurit pe nokoh-nokohi Jesus ; ideherina Ia janah iberekenna anggur macem man baNa ,
42023037	jenari nina , " Adi Kam kin Raja kalak Jahudi , pulahilah baNdu ! "
42023038	I babo Jesus lit isuratken , " Enda me Raja kalak Jahudi . "
42023039	Sekalak i bas penjahat si ipakuken i je igombangina Jesus , nina , " Ma Kam kin Mesias si ipadanken Dibata e ? Pulahilah baNdu dingen pulahi pe kami ! "
42023040	Tapi ipandang sekalak nari ia nina , " La kin kam mbiar Dibata ? Kita seri ukumenta ras Ia .
42023041	Adi kita ma bujur nge bagenda , sabap kita iukum sue nge ras perbahanenta . Tapi Ia labo lit perbahanenNa si salah . "
42023042	Jenari nina man Jesus , " O Jesus , inget aku asum Kam reh pagi jadi Raja ! "
42023043	Ngaloi Jesus man bana , " Kukataken man bandu maka sendah me kam ras Aku i Pardis . "
42023044	Kira-kira pukul sepuluh dua matawari lanai ersinalsal janah gelap kerina negeri e seh pukul telu .
42023045	Kire-kire Rumah Pertoton merigat erbelah dua .
42023046	Serko Jesus alu megang soraNa nina , " O Bapa , ku bas tanNdu Kuendesken tendingKu ! " Kenca ikatakenNa si e , mate Ia .
42023047	Asum idah kepala perajurit kai si enggo jadi ipujina Dibata nina , " Tuhu-tuhu Ia la ersalah ! "
42023048	Kalak si nterem si pulung i je ngenehen-ngenehen , mulih ku rumahna nemtemi bana kenca idahna kai si enggo jadi e .
42023049	Kerina teman-teman Jesus , ikut pe diberu-diberu si enggo ngikutken Ia i Galilea nari , i dauh-dauh nari ia tedis ngenehen kejadin e kerina .
42023050	Lit i je sekalak gelarna Jusup . Asalna i kuta Arimatea i taneh Judea nari . Ia kalak bujur dingen ihamati kalak si nimai kerehen Kinirajan Dibata . Aminna gia anggota Sidang Mahkamah Agama , tapi ia la setuju keputusen ras tindaken Mahkamah e .
42023051	
42023052	Lawes ia ngadap man Pilatus guna mindo mait Jesus .
42023053	Kenca ipesusurna mait e ibalutina alu uis mbentar . Jenari itamakenna ku bas kuburen si itukak i bas lingling batu kuburen si langa pernah ipake .
42023054	Wari e wari Jumat ; jam persikapen wari Sabat nandangi seh .
42023055	Diberu-diberu si ngikutken Jesus i Galilea nari e ikut ras Jusup . Iperdiatekenna kuburen e , janah idahna pe kuga mait Jesus itamaken ku bas kuburen e .
42023056	Kenca bage mulih ia ku rumah nikapken rempah-rempah si merim ras minak wangi guna mait Jesus . I bas wari Sabat la ia banci erdahin bagi si iperentahken Undang-undang .
42024001	Erpagi-pagi si lampas i bas wari Minggu , berkat diberu-diberu e ku kuburen . Ibabana rempah-rempah si merim si enggo isikapkenna .
42024002	Idapetina batu si nutupi lubang kuburen e enggo igulingken .
42024003	E maka bengket ia ku bas ; tapi lanai i je mait Tuhan Jesus .
42024004	Asum kalak e tedis i je dingen mamang atena , rempet tedis i deherna dua kalak dilaki , uisna terang ersinalsal .
42024005	Mbiar kal diberu-diberu e , e maka nembah mungkuk ia seh ku taneh . Tapi nina si dua kalak e man bana , " Engkai maka idaramindu Kalak si nggeluh i tengah-tengah kalak si enggo mate ?
42024006	Ia lanai i jenda ; Ia enggo ipekeke . Ingetlah kai si enggo ikatakenNa man bandu asum Ia i Galilea denga , e me ,
42024007	' Anak Manusia si isuruh Dibata la banci lang iendesken man kalak perdosa , ipakuken ku kayu persilang janah i bas wari peteluken nggeluh mulihi . ' "
42024008	Kenca bage i inget diberu-diberu e kai si enggo ikataken Jesus .
42024009	Jenari mulihken ia i kuburen nari e maka iturikenna kerina kejadin enda man ajar-ajar si sepuluh sada bage pe man ajar-ajar si deban .
42024010	Gelar diberu-diberu e : Maria Magdalena , Johana ras Maria nande Jakup . Bage pe diberu-diberu si deban si ikut ras kalak enda nurikenca man rasul-rasul e .
42024011	Tapi la tek rasul-rasul e . Iakapna maka kai si ikataken diberu-diberu e guak saja .
42024012	Tapi keke Petrus jenari kiam ia ku kuburen . Asum itungkirna ku bas , uis mbentar balut mait e nari ngenca idahna , lain si e kai pe la lit . E maka mulih ia ku rumah dingen mamang atena kerna kai si enggo jadi e .
42024013	I bas wari e pe lit dua kalak ajar-ajar Jesus lawes ku sada kuta . Gelar kuta e Emaus . Kuta e kira-kira sepuluh sada kilometer i Jerusalem nari .
42024014	I tengah dalan ercakap-cakap ia duana kerna kerina si enggo jadi e .
42024015	Asum ia ercakap-cakap , reh me Jesus ndeheri ia dingen erdalan ras .
42024016	Idah si dua kalak e nge Jesus , tapi la itandaina .
42024017	Nina Jesus man bana duana , " Kerna kai nge si icakapkenndu janah erdalan e ? " Jengang kalak e janah teridah i bas ayona maka ceda atena .
42024018	Sekalak i bas ia gelarna Keleopas ngaloi man Jesus nina , " Ntah kam kal nge ngenca kalak pertandang i Jerusalem si la meteh kerna kejadin-kejadin i bas wari-wari si perpudi enda ? "
42024019	" Kai kin e ? " nina Jesus nungkun . Erjabap kalak e , " Kerna kai si enggo jadi man Jesus kalak Nasaret e . Ia sekalak nabi janah erkuasa i bas kata ras perbahanen subuk iakap Dibata bage pe kerina manusia .
42024020	Tapi Ia enggo idudurken imam-imam si mbelin ras kalak si erkuasa gelah iukum mate . Ia ipakuken ku kayu persilang .
42024021	Pada hal enggo iarapken kami maka Ia me si mbebasken bangsa Israel . Tapi i babo si e kerina sendah me petelu wariken kenca kejadin e .
42024022	Lit ka pe piga-piga teman kami si diberu si erbahanca kami sengget . Ndai erpagi-pagi si lampas lawes ia ku kuburen ,
42024023	tapi lanai lit i je idapetina mait Jesus . Jenari mulihken ia janah iturikenna maka ia enggo ngidah malekat-malekat . Ikataken malekat-malekat e man bana maka Jesus nggeluh kap .
42024024	Kenca bage piga-piga kalak teman kami lawes ku kuburen . Idapetina payo kal bagi si ikataken diberu-diberu e . Tapi la idahna Jesus . "
42024025	Jenari nina Jesus man si dua kalak e , " Bodoh kal kam tuhu dingen mesera kal iakapndu tek nandangi kai si ikataken nabi-nabi .
42024026	Ma kin Mesias si ipadanken Dibata e arus ngenanami kiniseran e janah alu bage bengket kemulianNa ? "
42024027	Jenari iterangken Jesus man si dua kalak e kai si enggo isuratken i bas Pustaka Si Badia kerna Ia , mulai i bas kitap-kitap Musa ras kerina kitap nabi-nabi .
42024028	Kenca seh kalak e ku kuta si man dahinna , Jesus tempa-tempa nerusken perdalanenNa .
42024029	Tapi si dua kalak e mindo alu meseksek nina , " I jendalah kita sendah , sabap wari enggo ben nandangi gelap me . " E maka bengket Jesus ku rumah janah tading Ia ras kalak ndai .
42024030	Ibuat Jesus roti , ikatakenNa bujur man Dibata jenari icepik-cepikNa janah iberekenNa man kalak e .
42024031	Kenca bage minter terang pengidah si dua kalak e janah itandaina Jesus . Tapi i je ka minter lanai iidahna Jesus .
42024032	Nina si dua kalak e sapih-sapih ia , " Ma malem kal tuhu ateta dingen ergiah-giah ukurta asum Ia ngerana ras kita i gedang-gedang dalan dingen iterangkenNa man banta kerna isi Pustaka Si Badia ? "
42024033	Keke ia duana dingen minter mulihken ku Jerusalem . I je idapetina ajar-ajar si sepuluh sada kalak pulung ras teman-temanna si deban .
42024034	Nina si pulung e ngalo-ngalo ia , " Tuhu-tuhu Tuhan enggo nggeluh mulihken ! Enggo icidahkenNa baNa man Simon . "
42024035	Jenari si dua kalak e pe nuriken , kai si enggo jadi i tengah dalan janah kuga ia enggo nandai Tuhan asum icepik-cepikNa roti .
42024036	Asum kalak ndai ercakap-cakap kerna kejadin e , rempet tedis Tuhan i tengah-tengahna janah nina , " Mejuah-juah man bandu . "
42024037	Sengget dingen mbiar kal kalak e . Iakapna maka ia ngidah begu .
42024038	Tapi nina Tuhan man bana , " Engkai maka kam mbiar ? Engkai maka turah ukur la tetap i bas kam ?
42024039	Nehenlah tanKu ras nahengKu . Perdiateken , ma idahndu Aku nge enda . Dadaplah Aku gelah ietehndu maka adi begu labo lit daging ras tulanna bagi iidahndu lit i bas Aku . "
42024040	Asum Ia ngerana e icidahkenNa tanNa ras naheNa man kalak e .
42024041	Tapi langa denga kalak e tek perbahan ia dem alu keriahen dingen mamang denga atena ; e maka nungkun Tuhan nina , " Lit pangan i bas kam ? "
42024042	Ibereken kalak ndai man baNa sada potong ikan si enggo ipanggang .
42024043	Ibuat Jesus ikan e jenari ipanNa i lebe-lebe kalak ndai .
42024044	Jenari nina Tuhan man kalak ndai , " Kai si enggo jadi enda enggo Kukataken nai man bandu asum Aku ras kam denga e me : Kerina si isuratken kerna Aku i bas Undang-undang Musa ras surat nabi-nabi bage pe i bas Masmur enggo jadi kap . "
42024045	Kenca bage ibuka Tuhan perukuren kalak e gelah iangkana si tersurat i bas Pustaka Si Badia .
42024046	Nina man kalak ndai , " Lit kap tersurat maka Mesias si ipadanken Dibata e arus ngenanami kiniseran , janah i bas wari si peteluken arus keke i bas si mate nari .
42024047	Bage pe i bas gelarNa berita kerna jera ras pengalemi dosa arus ipeseh man kerina bangsa , ibenaken i Jerusalem nari .
42024048	Kam me jadi saksi si enda kerina .
42024049	Janah Aku jine nuruhsa man bandu kai si enggo ipadanken BapangKu . Tapi arus itimaindu i bas kuta enda seh nusur kuasa i datas nari man bandu . "
42024050	Jenari ibabai Jesus kalak e ku darat kuta , seh ku Betani . I je iangkatNa tanNa janah ipasu-pasuNa kalak e .
42024051	Asum Ia masu-masu , sirang Ia ras kalak e ; iangkat Ia ku Surga .
42024052	Nembah erjimpuh kalak e man baNa , jenari meriah kal ukurna mulih ku Jerusalem .
42024053	Gedang-gedang wari ipujina Dibata i bas Rumah Pertoton .
43001001	Ope denga ijadiken Dibata doni enda , Kata e enggo lit . Kata e ras Dibata , janah Kata e Dibata .
43001002	Mula-mulana nari Kata e ras Dibata .
43001003	Arah Kata e ijadiken Dibata kerina si nasa lit ; la lit sada pe i bas kerina si enggo jadi e ijadiken la arah Kata e .
43001004	Kata e me ulu kegeluhen , janah kegeluhen e maba terang man manusia .
43001005	Terang e ersinalsal i bas gelap janah la tertaluken gelap e terang ndai .
43001006	Isuruh Dibata persuruhenNa , gelarna Johanes .
43001007	Ia reh guna meritaken kerna terang e man manusia , gelah kerina manusia megiken dingen tek man berita e .
43001008	Labo si Johanes terang e ; ia reh meritaken kerna terang e .
43001009	Enda me terang si tuhu-tuhu ; terang e sangana reh ku doni enda nerangi kerina manusia .
43001010	Kata e enggo i bas doni enda . Doni enda ijadiken Dibata arah Ia , tapi la itandai doni enda Ia .
43001011	Reh Ia ndahi negeriNa jine , tapi bangsaNa e la ngaloken Ia .
43001012	Amin bage gia lit nge kalak si ngaloken Ia dingen tek man baNa ; man kalak si bage iberekenNa hak jadi anak-anak Dibata .
43001013	Kalak e jadi anak-anak Dibata labo tubuh arah dareh manusia bagi biasana , ntah tubuh erkiteken sekalak dilaki , tapi Dibata kap Bapana .
43001014	Kata e enggo jadi manusia , janah Ia ringan i tengah-tengahta . Enggo idah kami kemulianNa si mbelin , e me kemulian si ibereken Dibata man baNa erkiteken Ia Anak Dibata si Tonggal . Anak e encidahken lias ate ras kai si benar kerna Bapa e .
43001015	Kerna Ia me si iberitaken Johanes , asum nina , " Ia me katangku asum ningku , ' Pudin Ia reh asangken aku , tapi belinen Ia asa aku , sabap ope denga aku tubuh pe Ia enggo lit . ' "
43001016	Erkiteken Ia dem perkuah ate , ipasu-pasuNa kita kerina , iberekenNa man banta lias ate si la erkeri-kerin .
43001017	Dibata mereken undang-undang arah Musa tapi lias ate ras kebenaren kerna Dibata reh arah Jesus Kristus .
43001018	Ise pe labo pernah ngidah Dibata . Tapi Anak si Tonggal , si bali ras Dibata , dingen si rembak ras Bapa , Ia me si enggo mpetandaken Dibata .
43001019	Piga-piga kalak Jahudi si erkuasa i Jerusalem nuruh imam-imam ras suku Lewi njumpai Johanes guna nehken penungkunen , " Ise kin kam si tuhuna ? "
43001020	Johanes la nggit erbual . Ngaku ia alu terus terang nina ngaloi , " Aku labo Mesias si ipadanken Dibata . "
43001021	Nina ka kalak ndai , " Adi bage , ise dage kam si tuhuna ? Kam kin Elia ? " Erjabap Johanes , " Lang , labo aku . " Nungkun tole kalak ndai nina , " Kam kin Nabi si itimai kalak e ? " Erjabap Johanes , " Lang . "
43001022	Nina ka kalak ndai , " Kataken dage ise kin kam si tuhuna , sabap kami arus ngelapur man si nuruh kami . Turikenlah kerna dirindu . "
43001023	Ngaloi Johanes alu make ayat-ayat i bas kitap Nabi Jesaya nari nina , " Aku e me , ' Sora si erlebuh i taneh si mesawang ; bahanlah dalan pinter gelah Ia mentas ! ' "
43001024	Kalak si nungkun enda ndai bekas persuruhen kalak Parisi kap .
43001025	Nungkun ka ia man Johanes nina , " Adi labo kam Mesias si ipadanken Dibata ntah Elia , bage pe labo kam Nabi si itimai kami , ngkai maka kam mperidiken ? "
43001026	Erjabap Johanes , " Aku mperidiken alu lau ; tapi i tengah-tengahndu nari reh me Sekalak si la itandaindu .
43001027	Ia reh pudin asa aku , tapi ngosari tinali sepatuNa pe aku la metunggung . "
43001028	Kerina si enda jadi i Betani , arah timur Lau Jordan . I Lau Jordan e me Johanes mperidiken kalak .
43001029	Pepagina idah Johanes reh Jesus ndahi ia . E maka nina Johanes , " Nehenlah , enda me Anak Biri-biri Dibata , si ngangkut dosa doni enda !
43001030	Kerna Ia me katangku asum ningku , ' Pudin Ia reh asa aku , tapi belinen Ia asa aku , sabap ope denga aku tubuh pe Ia enggo lit . '
43001031	Aku pe nai labo kutandai Ia tapi guna mpetandaken Ia man kalak Israel , reh aku mperidiken alu lau . "
43001032	Tole nina Johanes , " Aku pe nai labo kueteh ise Ia . Tapi Dibata si nuruh aku mperidiken alu lau , ngataken man bangku nina , ' Adi idahndu pagi Kesah Si Badia nusur janah ringan i bas sekalak manusia , Ia me si mperidiken alu Kesah Si Badia . ' Enggo kuidah Kesah Si Badia e nusur i Surga nari bagi nderapati janah ringan i bas Ia .
43001033	
43001034	Kukataken man bandu maka Ia kap Anak Dibata . "
43001035	Pepagina Johanes ras dua kalak ajar-ajarna tedis i bas inganna si biasa .
43001036	Asum idah Johanes mentas Jesus , ngerana ia nina , " Enda me anak Biri-biri Dibata . "
43001037	Megi katana e , ajar-ajar Johanes si dua kalak e lawes ngikutken Jesus .
43001038	Asum itulihken Jesus ku pudi idahNa si dua kalak e , e maka nina , " Kai daramenndu ? " Erjabap kalak ndai , " O Rabbi , i ja rumahNdu ? " ( I bas cakap Heber , Rabbi ertina : " Guru " . )
43001039	Ngaloi Jesus , " Marilah gelah idahNdu . " Iikutken kalak e Jesus e maka enggo ietehna i ja rumah Jesus . I bas wari si ndai asa ben ia i je . ( Paksa si e kira-kira jam empat karaben . )
43001040	Sekalak i bas si ngikutken Jesus e gelarna Andereas sembuyak Simon Petrus .
43001041	Minter ijumpai Andereas si Simon Petrus jenari nina , " Kami enggo jumpa ras Mesias , Mesias si ipadanken Dibata . " ( Mesias i bas cakap Heber bali ras Kristus i bas cakap Junani . )
43001042	Jenari itaruhkenna Simon ndahi Jesus . Ipernehen Jesus ia , jenari nina , " Kam kap si Simon anak Johanes , tapi pagi kam igelari Kepas . " ( Kepas cakap Heber bali ras Petrus i bas cakap Junani ; ertina : batu . )
43001043	Pepagina berkat Jesus ku Galilea . I Galilea jumpa Ia ras Pilipus . Nina Jesus man bana , " Mari , ikutken Aku . "
43001044	( Pilipus asalna i Betsaida nari , e me kuta Andereas rasPetrus . )
43001045	Jenari ijumpai Pilipus si Natanael nina , " Kami enggo jumpa ras Ia , si isingetken Musa i bas Kitap Undang-undang bage pe si isingetken i bas kitap nabi-nabi . Gelarna Jesus ; Ia anak Jusup i Nasaret nari . "
43001046	Tapi nina Natanael , " Banci kin si mehuli reh i Nasaret nari ? " Ngaloi Pilipus , " Marilah sinehen . "
43001047	Asum idah Jesus reh Natanael ndahi Ia , ngerana Ia kerna Natanael nina , " Enda me kalak Israel si asli ; la lit si palsu i bas ia ! "
43001048	Megi si e nungkun Natanael nina , " Kuga penandaindu aku ? " Erjabap Jesus , " Ope denga kam idilo Pilipus , enggo kuidah kam i teruh batang ara . "
43001049	Ngaloi Natanael , " O Guru , Kam kap Anak Dibata ! Kam me Raja kalak Israel ! "
43001050	Nina Jesus man bana , " Perbahan Kukataken Kuidah kam i teruh batang ara , maka kam tek man bangKu ? Pagin idahndu me kejadin-kejadin si belinen asangken si enda . "
43001051	Jenari nina Jesus man kalak e , " Idahndu me pagi talang Surga jenari nangkih-nusur malekat-malekat Dibata ndahi Anak Manusia si isuruh Dibata . "
43002001	Dua wari kenca si e lit kerja erdemu-bayu i kuta Kana i daerah Galilea . Nande Jesus ikut i bas kerja e .
43002002	Jesus pe ras ajar-ajarNa iundang ku kerja e .
43002003	Asum enggo keri lau anggur nina nande Jesus man Jesus , " Enggo keri lau anggur kalak si erkerja enda . "
43002004	Ngaloi Jesus , " O nande , labo man aturenkenndu kai si man bahanenKu . PaksangKu langa seh . "
43002005	Tapi nina nande Jesus man serayan e , " Ikutken kai si ikatakenNa . "
43002006	I je lit isikapken enem guci guna keperlun erburih rikutken adat Jahudi . Isi tep-tep guci lit kira-kira 100 liter .
43002007	Nina Jesus man serayan e , " Isi guci e alu lau seh dem . " E maka idemi kalak ndai guci e .
43002008	Jenari nina Jesus man kalak e , " Genduari jaruk lau e sitik jenari baba man sukut i bas kerja enda . "
43002009	E maka ibaba kalak ndai lau e man sukut kerja e , jenari inanamina lau si enggo salih jadi anggur e . ( La ietehna i ja nari rehna ; tapi serayan si njaruksa metehsa . ) E maka idilo sukut e si empo ,
43002010	jenari nina man bana , " Biasana anggur si mehulina nge lebe ielaken kalak , janah kenca puas temue e minem , ielaken anggur si biasa . Tapi kam seh asa genduari lit i bas kam anggur si mehulina ! "
43002011	Enda me tanda sengget si pemena ibahan Jesus i kuta Kana i daerah Galilea . IcidahkenNa kuasaNa si mbelin e maka ajar-ajarNa tek man baNa .
43002012	Kenca bage lawes Jesus ras nandeNa , sembuyak-sembuyakNa bage pe ajar-ajarNa ku Kapernaum , janah i je me ia kerina ringan piga-piga wari dekahna .
43002013	Kenca Wari Raya Paskah kalak Jahudi enggo ndeher , lawes Jesus ku Jerusalem .
43002014	I bas Rumah Pertoton idapetiNa kalak erbinaga lembu , biri-biri ras nderapati . Lit pe i je kalak kundul si dahinna nukari duit .
43002015	Jesus erbahan cambuk si idandan i bas nali nari . Alu e iligasiNa gelah ndarat asuh-asuhen e kerina i bas Rumah Peroton nari : subuk lembu , biri-biri . ItunggalingkenNa meja-meja kalak si nukari duit , seh maka merap duitna e kerina .
43002016	Man kalak si erbinaga nderapati nina Jesus , " Angkat ndarat barang-barangndu e ! Ola bahan rumah BapangKu jadi ingan erbinaga ! "
43002017	Perbahan si e inget ajar-ajar maka lit tersurat i bas Pustaka Si Badia , " O Dibata , keleng-ateKu nandangi rumahNdu , ngutkut desken api . "
43002018	Jenari kalak Jahudi si erkuasa ngelawan Jesus nina , " Tanda sengget kai banci ibahanNdu guna nuduhken man kami maka lit hakNdu erbahan si enda kerina ? "
43002019	Erjabap Jesus , " Runtuhkenlah rumah Dibata enda , maka i bas telu wari Kupajekken ka mulihi . "
43002020	Ngaloi kalak e , " IpajekkenNdu ateNdu mulihi i bas telu wari ? La mungkin , sabap empat puluh enem tahun nai dekahna majekken Rumah Dibata enda ! "
43002021	Tapi Rumah Dibata si ikataken Jesus , e me kulaNa .
43002022	E maka kenca Jesus nggeluh mulihi , iinget ajar-ajar kai si ikatakenNa enda ; janah tek ajar-ajar e kai si isuratken i bas Pustaka Si Badia bage pe kai si enggo ikataken Jesus .
43002023	Paksa Jesus i Jerusalem denga tupung Wari Raya Paskah , nterem kalak tek man baNa erkiteken tanda-tanda sengget si ibahanNa .
43002024	Tapi Jesus la tek nandangi kalak e , sabap kerina manusia tangkas itandai Jesus .
43002025	Labo perlu kalak nuriken kerna manusia man Jesus sabap ieteh Jesus nge kai si lit i bas pusuh manusia .
43003001	Lit me sekalak peminpin agama kalak Jahudi , gelarna Nikodemus ; ia kalak Parisi .
43003002	I bas sada berngi idahina Jesus nina , " O Guru , ieteh kami maka Kam me Guru si isuruh Dibata . Sabap ise pe labo ngasup erbahan tanda-tanda sengget bagi si ibahanNdu e , adi la kin Dibata ras ia . "
43003003	Ngaloi Jesus , " Kukataken man bandu : Ise pe labo nggejap Dibata Rajana adi la kin ia tubuh pedua kaliken . "
43003004	Nungkun Nikodemus man Jesus , " Banci kin kalak si enggo mbelin tubuh pedua kaliken ? Lanai ia banci bengket ku bas bertin nandena jenari tubuh pedua kaliken ! "
43003005	Erjabap Jesus , " Kukataken man bandu : Si tuhuna ise pe labo banci bengket ku bas Kinirajan Dibata adi la kin ia tubuh i bas lau dingen Kesah Dibata nari .
43003006	Manusia tubuh i bas orang tuana nari secara daging , tapi i bas Kesah Dibata ia tubuh secara pertendin .
43003007	E maka ola atendu mamang adi ningku , ' Kerina kam arus tubuh pedua kaliken . '
43003008	Angin rembus ku ja atena , janah ibegindu sorana , tapi la ietehndu i ja nari rehna ntah ku ja perlawesna . Bage me pe kalak si tubuh i bas Kesah Dibata . "
43003009	Nungkun Nikodemus , " Banci kin jadi bage ? "
43003010	Erjabap Jesus , " Kam kap guru kalak Israel , la kin ietehndu kerna si enda ?
43003011	Kukataken man bandu : Si tuhuna kami ngerana kerna kai si ieteh kami dingen ituriken kami kerna si enggo idah kami , tapi sekalak pe kam la nggit tek .
43003012	Kerna barang-barang doni enda pe aku ngerana la kam tek , apai denga ka kerna Surga ?
43003013	Ise pe labo pernah ku Surga , selain Anak Manusia si nusur i Surga nari .
43003014	Bagi ipeganjangken Musa nipe tembaga i gurun pasir , bage pe Anak Manusia si isuruh Dibata ipeganjangken ,
43003015	gelah kerina kalak si tek man baNa ngaloken kegeluhen si tuhu-tuhu si la erkeri-kerin .
43003016	Sabab bage pengkelengi Dibata doni enda , e maka iberekenNa AnakNa Sitonggal , gelah ola bene isie pe si tek man Bana , tapi gelah dat kegeluhen si tuhu-tuhu si la erkeri-kerin .
43003017	Sabap Dibata nuruh AnakNa ku doni enda labo jadi Hakim tapi jadi Singkelini manusia .
43003018	Ise tek man Anak Dibata e la iukum ; tapi ise la tek , enggo kena ukumen , sabap la ia tek man Anak Dibata si Tonggal .
43003019	Ukumen e : Terang enggo reh ku doni enda , tapi ngenan ate manusia si gelap e asa terang , sabap jahat perbahanenna .
43003020	Sabap kalak jahat la atena ngena terang e , dingen la ia nggit ku terang e gelah ola teridah perbahanenna si jahat e .
43003021	Tapi kalak si ndalanken si ngena ate Dibata reh ia ku terang e , gelah i je teridah maka kai si ibahanna e sue ras kai si ngena ate Dibata . "
43003022	Kenca bage lawes Jesus ras ajar-ajarNa ku daerah Judea ; ndekah sitik Ia i je ras ajar-ajarNa janah mperidiken kalak si tek .
43003023	Johanes Peridiken pe mperidiken i Ainon , deherken kuta Salim , sabap i je melala lau . Nterem kalak reh ndahi ia gelah iperidiken .
43003024	( Paksa si e Johanes langa ipenjaraken . )
43003025	Piga-piga kalak ajar-ajar Johanes rubat ras kalak Jahudi kerna aturen pembersihen rikutken agamana .
43003026	E maka idahi kalak enda Johanes jenari nina , " O Guru , ingetndu nge si ras kam mbaru enda i lepar Lau Jordan dingen si iturikenndu man kami kerna Ia ? Genduari Ia pe mperidiken janah nterem kalak reh ndahi Ia . "
43003027	Erjabap Johanes , " Kai pe labo idat kalak adi la kin Dibata merekenca man bana .
43003028	Kam jadi saksingku maka pernah nge kukataken , ' Labo aku Mesias si ipadanken Dibata e , tapi aku isuruh Dibata leben asa Ia . '
43003029	Penganten si dilaki kap empuna penganten si diberu . Si naruh si dilaki tedis dingen megi-megi ; janah meriah ukurna asum ibegina sora si empo e . Bage me aku genduari ; tuhu-tuhu meriah kal ukurku .
43003030	Ia me arus lebih ipehaga janah aku lebih ipekitik . "
43003031	Ia si reh i Surga nari belinen asa ise pe . Si reh i doni nari , doni empuna . Ia ngerana kerna si lit i doni . Tapi Ia , si reh i Surga nari i babo kerina si nasa lit .
43003032	IturikenNa kerna kai si enggo idahNa ras kai si enggo ibegiNa tapi ise pe la tek nandangi si ikatakenNa .
43003033	Ise tek nandangi si ikatakenNa e , iakukenna maka Dibata benar kap .
43003034	Sabap persuruhen Dibata nge si nehken kata Dibata , erkiteken ia dem Kesah Dibata .
43003035	Bapa ngkelengi AnakNa , janah kerina iendesken Bapa i teruh kuasa Anak e .
43003036	Ise tek man Anak e ialokenna me kegeluhen si tuhu-tuhu si la erkeri-kerin . Tapi si ngelawan Anak e asa ndigan pe la ngaloken kegeluhen si rasa lalap e , janah ia lalap i teruh ukumen Dibata .
43004001	Kalak Parisi megi berita maka teremen jelma si idat ras iperidiken Jesus asangken iperidiken Johanes .
43004002	( Si tuhuna labo sekalak jelma pe iperidiken Jesus , tapiajar-ajarNa nge mperidikenca . )
43004003	Kenca ibegi Jesus kai si icakapken kalak , itadingkenNa daerah Judea , mulih Ia ku daerah Galilea .
43004004	I bas perdalanenNa , la banci la ibentasiNa daerah Samaria .
43004005	Seh me Jesus ku sada kuta i daerah Samaria , gelarna Sihar . Kuta e deher ras juma si ibereken Jakup nai man anakna Jusup .
43004006	I bas juma e lit sumur si igelari sumur Jakup . Perbahan latih Jesus erdalan , e maka kundul Ia i tepi sumur e . Paksa e wari enggo ciger ; ajar-ajar Jesus lawes ku kuta nukur nakan . Asum Jesus sisada i je , reh sekalak diberu bangsa Samaria ku sumur e ngelegi lau . Nina Jesus man bana , " Enta sitik lau ena gelah Kuinem . "
43004007	
43004008	
43004009	Ngaloi diberu e , " Kam kalak Jahudi janah aku kalak Samaria ; ngkai maka ipindoNdu lau inemen man bangku ? " ( Biasana kalak Jahudi la nggit make kai pe si enggo ipake kalak Samaria . )
43004010	Nina Jesus , " Adi ietehndu kerna pemere Dibata , janah adi itandaindu ise si mindo lau man bandu enda , tentu ipindondu man baNa lau , jenari iberekenNa man bandu lau si mereken kegeluhen . "
43004011	Ngaloi diberu e , " O Tuan , mbages kap sumur enda , janah timbaNdu pe la lit . I ja ibuatNdu lau si mereken kegeluhen e ?
43004012	Nini kami Jakup nai mereken sumur enda man kami . I jenda nari me lau inemenna , inemen anak-anakna ras asuh-asuhenna . Ma labo kin ikatakenNdu maka belinen Kam asangken nini kami Jakup e ? "
43004013	Erjabap Jesus , " Kalak si nginem lau enda muas denga .
43004014	Tapi kalak si nginem lau si Kubereken man bana , lanai ia muas seh rasa lalap . Sabap lau si Kubereken e jadi sumbul si erburak-burak i bas ia dingen mereken kegeluhen si tuhu-tuhu si la erkeri-kerin . "
43004015	Ngaloi diberu e , " O Tuan , bereken min lau e man bangku gelah olanai aku muas , janah lanai perlu aku ku jenda muat lau . "
43004016	Nina Jesus , " To legi perbulangenndu , ras kam ku jenda . "
43004017	Ngaloi diberu e , " La lit perbulangenku . " E maka nina Jesus , " Tuhu bagi si ikatakenndu e , la lit perbulangenndu .
43004018	Sabap kam enggo lima kali erjabu janah dilaki si ras kam genduari e pe si tuhuna labo perbulangenndu . Payo kal katandu e . "
43004019	Ngaloi diberu e , " O Tuan , nabi kepeken kam .
43004020	Nini-nini kami i das uruk ah nembah Dibata , tapi nini kalak Jahudi i Jerusalem me inganna ersembah man Dibata . "
43004021	Nina Jesus man bana , " O bibi , teklah kam man bangKu . Reh me pagi paksana maka lanai kalak i deleng ah nembah Dibata bage pe lanai i Jerusalem .
43004022	Kam kalak Samaria si tuhuna la ietehndu ise si isembahndu , tapi kami kalak Jahudi ieteh kami ise si isembah kami , sabap Si Engkelini si ipadanken Dibata e reh arah kalak Jahudi .
43004023	Tapi reh me paksana , janah si tuhuna enggo seh pe , i ja arah Kesah Si Badia manusia ersembah man Dibata alu payo .
43004024	Dibata Kesah kap , e maka arah Kesah e ngenca maka banci manusia nembah Dibata alu payo . "
43004025	Ngaloi diberu e man Jesus , " Kueteh maka Mesias si ipadanken Dibata , si igelari Kristus , nandangi reh me . Janah adi reh Ia , kerinana pagi ipetangkasNa man banta . "
43004026	Nina Jesus man bana , " Aku , si ngerana ras kam enda kap Si Engkelini si ipadanken Dibata e . "
43004027	Paksa si e enggo reh mulihken ajar-ajar Jesus . Mamang kal atena sabap idapetina Jesus ngerana ras sekalak diberu . Tapi sekalak pe ia la nungkun man diberu e , " Kai atendu ? " , ntah nungkun man Jesus , " Engkai maka Kam ngerana ras ia ? "
43004028	Kenca bage lawes diberu e ku kuta itadingkenna ingan launa ndai , jenari nina man anak kuta ,
43004029	" Marilah sinehen kalak si enggo nuriken kerina lagu langkahku . Banci jadi Ia me Mesias si ipadanken Dibata e . "
43004030	E maka berkat anak kuta e ndahi Jesus .
43004031	Paksa si e ajar-ajar ngiahken Jesus man nina , " O Guru , man kita ! "
43004032	Tapi ngaloi Jesus , " Lit kap panganKu si la ietehndu . "
43004033	E maka sisungkun-sungkunen ajar-ajar e nina , " Lit kin ndai kalak naruhken nakan man baNa ? "
43004034	Jenari nina Jesus , " PanganKu e me kap ngikutken peraten si nuruh Aku , dingen ndungi dahin si iberekenNa man bangKu .
43004035	Ikatakenndu : Empat bulan nari enggo rani . Tapi nehenlah ku juma-juma ; page enggo megersing i bas juma e guna iperani !
43004036	Kalak si mperanisa ngaloken upah janah ipepulungna asilna guna kegeluhen si tuhu-tuhu si la erkeri-kerin , gelah si merdang ras si rani ras-ras ermeriah ukur .
43004037	Tuhu me bagi si ikataken i bas kuan-kuan , ' Lain si merdang , lain si peranisa . '
43004038	Kusuruh kam rani i juma si la kam ndahisa ; kalak si deban i je erdahin janah kam si mpepulung ulihna latih . "
43004039	Nterem kalak Samaria i bas kuta e tek man Jesus erkiteken nina diberu e , " IturikenNa man bangku kerina si enggo pernah kubahan . "
43004040	E maka kenca jumpa kalak Samaria e ras Jesus , ipindokenna gelah ola lebe Jesus lawes . Perbahan si e dua wari dekahna Jesus i kuta kalak Samaria e .
43004041	Kenca Jesus ngajar reh teremna pe kalak si tek .
43004042	Jenari nina kalak e man diberu ndai , " Kami enggo tek genduari , labo erkiteken kai si ikatakenndu , tapi erkiteken kami jine enggo megi pengajarenNa , janah ieteh kami maka tuhu-tuhu me Ia Si Engkelini doni enda . "
43004043	Kenca dua wari Jesus i bas kuta e berkat Ia ku Galilea .
43004044	Jesus enggo pernah ngataken , " Sekalak nabi labo meherga i bas kutana . "
43004045	Tapi kenca seh Jesus i Galilea , ialo-alo kalak Ia alu meriah ukur , sabap asum Wari Raya Paskah i Jerusalem enggo idah kalak kerina kai si ibahan Jesus .
43004046	Alu bage mulihken Jesus ku kuta Kana i daerah Galilea , kuta si pernah i je ibahanNa lau jadi anggur . I bas kuta e lit sekalak menteri raja , anakna sakit i Kapernaum .
43004047	Kenca ibegina berita maka Jesus enggo reh i Judea nari ku Galilea , e maka ijumpaina Jesus , janah ipindokenna gelah berkat Jesus ku Kapernaum mpepalem anakna si menam mate e .
43004048	Tapi nina Jesus man bana , " Adi langa kin idahndu tanda-tanda sengget si mbelin labo kam tek . "
43004049	Ngaloi menteri raja e , " O Tuan , berkatlah kita minter ope denga mate anakku . "
43004050	Nina Jesus man bana , " To mulih kam , malem nge anakndu e . " Tek menteri e kai si ikataken Jesus , e maka lawes ia .
43004051	I tengah dalan jumpa ia ras juak-juakna . Nina juak-juakna e man bana , " Anakndu enggo malem . "
43004052	Isungkunna juak-juakna e ntah jam piga anakna e mulai malem . Erjabap juak-juak e , " Nderbih kira-kira jam sada suari enggo malem penakitna . "
43004053	Jenari i inget menteri e maka i bas jam e me nina Jesus man bana , " Malem nge anakndu e . " E maka kerina ia ras keluargana tek man Jesus .
43004054	Enda me tanda sengget si peduaken ibahan Jesus i Galilea . Tanda sengget enda ibahanNa kenca Ia mulih i Judea nari .
43005001	Jenari mulihken Jesus ku Jerusalem guna ngerayaken wari raya kalak Jahudi .
43005002	I Jerusalem , deherken " Pintu Gerbang Biri-biri " , lit sada kolam si igelari Betesda i bas cakap Heber . Kolam e lit lima serambina .
43005003	I bas serambi e nterem kalak si penakiten medem ; lit si pentang , lit si cempang bage pe lit si mate serapen . [ Itimaina lau e erburak ,
43005004	sabap lit paksana lau e erburak ibahan malekat Tuhan si nusur ku bas kolam e . Kalak si tangtangna bengket ku bas kolam e asum launa erburak malem penakitna , amin sakit kai pe ia . Bage me pengakap kalak . ]
43005005	Lit pe i je sekalak si enggo telu puluh waluh tahun dekahna ia penakiten .
43005006	Idah Jesus ia ampar i je janah ietehNa maka enggo ndekah ia sakit . E maka nina Jesus man bana , " Atendu kin gelah malem penakitndu ? "
43005007	Ngaloi si penakiten e , " O Tuan , la kap lit kalak si namaken aku ku bas kolam e asum erburak launa ; asum kupala-palai ku bas , enggo lit kalak si deban leben asa aku . "
43005008	Nina Jesus man bana , " Kekekenlah , angkat amakndu jenari dalanken ! "
43005009	Paksa si e pe minter malem penakitna . Iangkatna amakna jenari erdalan ia . Si enda jadi asum wari Sabat kalak Jahudi .
43005010	E maka nina kalak Jahudi si erkuasa man kalak si enggo malem e , " Wari Sabat kap sekalenda . Rikutken Undang-undangta la banci ibabandu amakndu e . "
43005011	Ngaloi ia , " Nina kalak si enggo pepalem aku ndai , ' Angkat amakndu jenari dalanken . ' "
43005012	Jenari nungkun kalak Jahudi e , " Ise kin si nuruh kam e ? "
43005013	Tapi la itandai kalak si enggo malem e ise si mpepalem ia , sabap nterem kal i je jelma , janah Jesus enggo lawes arah tengah jelma si nterem e .
43005014	La ndekahsa kenca si e , jumpa Jesus ras ia i Rumah Pertoton . Nina Jesus man bana , " Genduari kam enggo malem ; olanai bahan si la ngena ate Dibata , gelah ola jadi man bandu keleken asa si nggona . "
43005015	Jenari lawes kalak si enggo malem e , iberitakenna man penguasa-penguasa kalak Jahudi maka Jesus kap si mpepalem ia .
43005016	Perbahan si e idarami kalak Jahudi e dalan guna pesega-sega Jesus , sabap ipepalem Jesus kalak si penakiten i bas wari Sabat .
43005017	Tapi nina Jesus man kalak Jahudi e , " BapangKu erdahin kap lalap ; e maka Aku pe arus erdahin . "
43005018	Megi kata Jesus enda , ergegehna kalak Jahudi ndarami dalan munuh Jesus ; sabap iakap kalak Jahudi labo saja undang-undang wari Sabat ilanggar Jesus , tapi ikataken Jesus pe maka Dibata e BapaNa , alu bage ipeseri Jesus bana ras Dibata .
43005019	Jenari ngerana Jesus man kalak Jahudi e , " Kukataken man bandu : Situhuna kai si ibahan Anak e labo rikutken sura-suraNa . Kai i idahNa ibahan BapaNa , e nge si ibahanNa .
43005020	Perbahan Bapa e erkeleng ate nandangi AnakNa , icidahkenNa man Anak e asa kai si ibahanNa . IcidahkenNa me pe man Anak e si terbeliden , gelah reh mamangna atendu kerina .
43005021	Bagi enggo ipegeluh Dibata mulihi kalak si enggo mate jenari iberekenNa kegeluhen man bana , bage me pe ibereken Anak e kegeluhen man kalak si ndalanken peratenNa .
43005022	Bapa e labo ngadili ise pe . Tapi kuasa guna ngadili enggo iberekenNa man AnakNa ,
43005023	gelah kerina kalak mpehaga Anak e , bagi mpehaga Bapa . Ise la mpehaga Anak e , Bapa si nuruh Anak e pe la ipehagana . "
43005024	" Kukataken man bandu maka kalak si megiken katangKu , dingen tek man si nuruh Aku , ialokenna kap kegeluhen si tuhu-tuhu si la erkeri-kerin . Ia lanai iukum tapi enggo pulah i bas kematen nari janah ndatken kegeluhen .
43005025	Kukataken man bandu : Tuhu-tuhu reh me paksana janah enggo seh pe ; ibegi si mate me sora Anak Dibata , janah si megisa e nggeluh me .
43005026	Bagi enggo ibereken Bapa kegeluhen man kerina si nasa nggeluh , bage me enggo ibereken Bapa man Anak e kuasa mereken kegeluhen .
43005027	Bage pe ibereken Dibata man Anak e kuasa guna ngadili sabap Anak Manusia e me si isuruh Dibata .
43005028	Ola atendu mamang kerna si enda ; sabap reh me paksana maka kerina kalak mate si i bas kuburen megi sora Anak e ,
43005029	jenari ndarat me ia kerina i bas kuburen e nari . Kalak si enggo erbahan si mehuli ipekeke guna nggeluh ; tapi si jahat perbahanenna ipekeke guna iukum . "
43005030	Tole nina Jesus , " Aku la ngasup erbahan kai pe alu gegehKu sisada ; Kuadili kalak rikutken perentah Dibata , e maka rembang tengah nge keputusenKu , sabap labo Kubahan bagi ate-ateKu , tapi rikutken peraten si nuruh Aku nge . "
43005031	" Adi Aku nurikenca kerna diringKu , la kap teraloken kai si Kuturiken e .
43005032	Tapi lit kap kalak si deban si erberita kerna Aku , janah Kueteh maka kai si iberitakenna e tuhu .
43005033	Enggo isuruhndu persuruhenndu njumpai Johanes , janah enggo ituriken Johanes si tuhuna kerna Aku ,
43005034	Aku labo perlu manusia naksiken kerna Aku , tapi Kukataken enda man bandu gelah kam terkelin .
43005035	Johanes bali kap ras lampu si gara dingen ersinalsal , janah enggo meriah ukurndu kentisik ngaloken sinalsalna e .
43005036	Tapi i bas Aku lit saksi belinen asa si isaksiken Johanes , e me : Dahin si Kudahi si ibereken Bapa e man bangKu . Arah dahin si Kudahi , teridah kap maka Dibata nge si nuruh Aku .
43005037	Janah Bapa si nuruh Aku e pe enggo ersaksi kerna Aku . Langa pernah ibegindu soraNa ntah idahndu ayoNa .
43005038	La ibegindu kataNa , sabap la kam tek man si isuruhNa .
43005039	Ipelajarindu Pustaka Si Badia sabap iakapndu idatndu me kegeluhen si tuhu-tuhu si la erkeri-kerin i bas Pustaka Si Badia nari . Situhuna Pustaka Si Badia e pe erberita kerna Aku nge !
43005040	Tapi la kam nggit ndahi Aku guna ngaloken kegeluhen e . "
43005041	" Labo Kuarapken manusia muji Aku .
43005042	Sabap Kutandai nge kam kerina ; Kueteh nge maka i bas ukurndu labo atendu keleng Dibata .
43005043	Aku reh i bas kuasa BapangKu , tapi la Aku ialokenndu . Tapi adi kalak si deban reh i bas kuasana jine ialokenndu ia .
43005044	Perbahan kam ersura-sura gelah ipujiken temanndu manusia , la lit sura-surandu gelah ipujiken Dibata si tuhu-tuhu , e maka la kam banci tek man bangKu .
43005045	Amin bage gia ola iakapndu Aku si ngaduken kam man BapangKu . Tapi Musa si iarap-arapkenndu e nge pagi si ngaduken kam kerina .
43005046	Adi tek kin kam man si Musa , tek nge pe kam man bangKu , sabap Musa pe nuratken kerna Aku nge .
43005047	Tapi adi la kam tek kerna kai si isuratken Musa , e maka la kam tek kerna kai si Kukataken . "
43006001	Kenca bage mulihken Jesus ku lepar Dano Galilea ( igelari pe Dano Tiberias ) .
43006002	Nterem kalak ngikutken Ia sabap enggo idah kalak e tanda-tanda sengget si ibahanNa pepalem kalak penakiten .
43006003	Jenari inangkihi Jesus sada uruk ; i je kundul Ia ras ajar-ajarNa .
43006004	Paksa si ndai lanai ndekah Wari Raya Paskah kalak Jahudi .
43006005	Ipernehen Jesus kelewetNa janah idahNa nterem jelma rehen ndahi Ia . E maka nina Jesus man Pilipus , " I ja ndia banci situkur pangan guna kalak si nterem enda ? "
43006006	( Ikataken Jesus bagenda guna nguji Pilipus ; si tuhuna ietehJesus nge kai si man bahanenNa . )
43006007	Ngaloi Pilipus , " Amin tersitik pe kalak si nterem ibere man , dua ratus duit pirak pe la bias man penukur pangan e . "
43006008	Ngerana ajar-ajar Jesus si deban , e me Andereas sembuyak Simon Petrus nina ,
43006009	" I jenda lit sekalak danak-danak ; i bas ia lit lima ngkibul roti ras dua ikan . Tapi lit kin gunana man kalak si bagenda teremna ? "
43006010	Jenari nina Jesus man ajar-ajarNa , " Suruhlah kalak si nterem e kundul . " ( I bas ingan e mbur dukutna . ) E maka kundul kerina kalak si nterem e ; dilaki saja teremna lit lima ribu kalak .
43006011	Ibuat Jesus roti e , ertoto Ia ngataken bujur man Dibata jenari ielakenNa roti e man kalak si nterem . Ikan e pe bage ka nge ibahan Jesus , janah kerina kalak si nterem e man asa besurna .
43006012	Kenca besur ia kerina nina Jesus man ajar-ajarNa , " Pepulung kerina si iba ; ola lit sitik pe terbuang . "
43006013	E maka ipepulung ajar-ajar kerina si iba e . Lit sepuluh dua sumpit buena iba roti si lima ngkibul ndai .
43006014	Ngidah tanda-tanda sengget si ibahan Jesus e nina kalak si nterem , " Si tuhuna enda me nabi si enggo ipadanken Dibata reh ku doni enda ! "
43006015	Ieteh Jesus maka ate kalak si nterem e maksa Ia jadi raja . E maka lawes Jesus sisada i bas ingan e nari .
43006016	Kenca ben wari lawes ajar-ajar Jesus ku dano .
43006017	Idatasina perahu jenari berkat ia ngepari dano e ku Kapernaum . Seh mbages berngi , Jesus langa reh ndapeti ajar-ajar e .
43006018	Paksa si e angin meter rembus janah lau pe ergalumbang .
43006019	Kenca kira-kira telu ntah empat kilometer ajar-ajar e engkayuh perahuna , iidahna Jesus erdalan i babo lau ndeheri perahu e . Mbiar kal ajar-ajar e .
43006020	Tapi nina Jesus man bana , " Ola kam mbiar , Aku nge enda ! "
43006021	E maka alu meriah ukur ialokenna Jesus ku das perahuna . Janah minter seh perahu e ku tepi , ku ingan si itujuna .
43006022	Pepagina kenca Jesus mere man lima ribu kalak , sada ngenca perahu i tepi dano idah kalak si nterem e . Asum berkat ajar-ajar tare perahu ieteh kalak si nterem maka Jesus la ikut berkat .
43006023	Paksa e reh piga-piga perahu i Tiberias nari , jenari ngadi deher ingan kalak si nterem man roti kenca Jesus ngataken bujur .
43006024	Tapi kenca idah kalak si nterem maka Jesus la i bas perahu e janah ajar-ajarNa pe lang , e maka idatasina perahu e jenari berkat ia ku Kapernaum ndarami Jesus .
43006025	Kenca jumpa kalak si nterem e ras Jesus i lepar dano , nungkun ia man Jesus , " O Guru , ndiganai Kam ku jenda ? "
43006026	Ngaloi Jesus , " Kukataken man bandu : Si tuhuna idaramindu Aku labo perbahan iangkandu tanda-tanda sengget si Kubahan e , tapi perbahan enggo ipanndu roti e seh besur .
43006027	Ola cariken pangan si banci melengas . Tapi daramilah pangan si banci mereken kegeluhen si tuhu-tuhu si la erkeri-kerin . Pangan si enda me pagi si ibereken Anak Manusia si isuruh Dibata e man bandu , sabap Dibata Bapa enggo mereken tanda pengesahen man Anak Manusia e . "
43006028	Jenari nungkun ka kalak ndai , " Kai dage arus ibahan kami guna ndahiken dahin Dibata ? "
43006029	Erjabap Jesus , " Si sentudu ras peraten Dibata ibahanndu , e me : Teklah kam man baNa si isuruh Dibata . "
43006030	Nina kalak e , " Tuduhkenlah man kami tanda sengget si mbelin gelah tek kami man baNdu . Bahanlah kai ateNdu .
43006031	Nini kami nai ipanna manna i gurun pasir , bagi lit tersurat i bas Pustaka Si Badia , ' IberekenNa man kalak e roti si reh i Surga nari . ' "
43006032	Ngaloi Jesus , " Kukataken man bandu : Si tuhuna kai si ibereken Musa man bandu , labo roti i Surga nari . BapangKu nge si mereken Roti si tuhu-tuhu si reh i Surga nari .
43006033	Sabap Roti si ibereken BapangKu , e me Ia si reh i Surga nari dingen si mereken kegeluhen man doni enda . "
43006034	Nina kalak ndai , " O Tuan , bereken min lalap roti e man kami . "
43006035	Ngaloi Jesus , " Aku kap Roti si mereken kegeluhen . Ise reh ndahi Aku , lanai ia melihe ; ise tek man bangKu lanai ia muas .
43006036	Enggo Kukataken man bandu maka enggo idahndu Aku , tapi la kam tek man bangKu .
43006037	Kerina manusia si iendesken BapangKu man bangKu reh nge pagi ndahi Aku . Janah ise pe si reh ndahi Aku labo Kutulak .
43006038	Sabap Aku enggo reh i Surga nari guna nehken peraten si nuruh Aku , labo guna nehken peratenKu .
43006039	Sura-sura si Nuruh Aku e , e me gelah sada pe la bene si enggo iendeskenNa man bangKu e ; tapi gelah i bas wari pendungi pagi Kupekeke ia kerina i bas si mate nari .
43006040	Sabap sura-sura BapangKu , e me kap : gelah kerina si ngidah Anak e dingen si tek man baNa ngaloken kegeluhen si tuhu-tuhu si la erkeri-kerin , janah i bas wari pendungi pagi Kupekeke ia i bas si mate nari . "
43006041	Perbahan ikataken Jesus maka Ia me Roti si reh i Surga nari , jungut-jungut kalak Jahudi .
43006042	Nina , " Ma ia kin Jesus anak Jusup ? Sitandai kap nandena ras bapana . Engkai ka maka ikatakenna Ia reh i Surga nari ? "
43006043	Perbahan si e nina Jesus , " Ola kam jungut-jungut .
43006044	Labo ise pe ngasup reh ndahi Aku adi la kin itaruhken Bapa si nuruh Aku ia man bangKu ; janah i bas wari pendungi pagi Kupekeke ia i bas si mate nari .
43006045	I bas kitap nabi-nabi lit tersurat , ' Kerina pagi manusia e iajari Dibata . ' Kerina si megi dingen ngaloken pengajaren Bapa reh kap ndahi Aku .
43006046	Labo ertina maka enggo lit kalak ngidah Bapa ; tapi Ia si reh i bas Dibata nari ngenca enggo ngidah Bapa e .
43006047	Ingetlah ! Kalak si tek ngenca ngaloken kegeluhen si tuhu-tuhu si la erkeri-kerin .
43006048	Aku kap Roti si mereken kegeluhen .
43006049	Ninindu nai , ipanna manna i gurun pasir , tapi mate ka nge ia .
43006050	Tapi Roti si reh i Surga nari la bage . Kalak si man Roti enda la pagi mate .
43006051	Aku me Roti si mereken kegeluhen si reh i Surga nari . Kalak si man Roti enda nggeluh me rasa lalap . Roti si Kubereken e , e me kap dagingKu , si Kuendesken gelah terkelin doni enda . "
43006052	Megi kata Jesus enda rubat kalak Jahudi sapih-sapih ia . Nina , " Kuga nge ibahanna mereken dagingna gelah si pan ? "
43006053	Nina Jesus man kalak e , " Kukataken man bandu : Adi la kin ipanndu daging Anak Manusia si isuruh Dibata e , janah la iinemndu darehNa , labo lit kegeluhen i bas kam .
43006054	Ise man dagingKu dingen nginem darehKu , ia me ngaloken kegeluhen si tuhu-tuhu si la erkeri-kerin , janah i bas wari pendungi pagi Kupekeke ia i bas si mate nari .
43006055	Sabap dagingKu me pangan si tuhu-tuhu janah darehKu me inemen si tuhu-tuhu .
43006056	Ise man dagingKu dingen nginem darehKu , ia nggeluh i bas Aku janah Aku pe nggeluh i bas ia .
43006057	Bagi Aku isuruh Bapa si nggeluh janah Aku nggeluh erkiteken Ia , bage me pe kalak si ipanna Aku , ia nggeluh erkiteken Aku .
43006058	Enda nge Roti si reh i Surga nari , labo bali ras roti si ipan ninindu nai . Ninindu si man roti nai , mate ka nge . Tapi si man Roti enda nggeluh me rasa lalap . "
43006059	Kerina enda ikataken Jesus i Kapernaum asum Ia ngajar i rumah pertoton .
43006060	Megi kata Jesus e , nterem ajar-ajar Jesus ngerana nina , " PengajarenNa enda meserasa . Ise nge ngasup megikenca ? "
43006061	Aminna la gia lit si nurikenca man baNa , ieteh Jesus nge maka nterem kalak jungut-jungut kerna Ia . E maka nina man kalak e , " Tondel kin ukurndu megi pengajarenKu enda ?
43006062	Kuga ndia adi idahndu Anak Manusia si reh i Surga nari e mulihken nangkih ku inganna ndube ?
43006063	Ingetlah ! Si pegeluhken manusia e , Kesah Dibata kap . Gegeh manusia labo lit ertina . Kata si enggo Kukataken man bandu e rehna i bas Kesah Dibata nari . Kata e me si mereken kegeluhen man bandu .
43006064	Tapi lit piga-piga i bas kam la tek . " ( Tangtangna nari pe enggo iteh Jesus ise pagin si la tek man baNa janah ise si ndayaken Ia . )
43006065	Tole nina Jesus , " Perbahan si e Kukataken man bandu : Ise pe labo banci ndahi Aku adi la kin ipesikap Bapa e dalan man bana guna ndahi Aku . "
43006066	Erkiteken pengajarenNa enda , nterem kalak nadingken Ia , lanai iikutkenna Jesus .
43006067	E maka nina Jesus man ajar-ajarNa si sepuluh dua kalak , " Kam pe itadingkenndu atendu Aku ? "
43006068	Ngaloi Simon Petrus , " O Tuhan , kempak ise kami lawes ? Katandu kap si mereken kegeluhen si tuhu-tuhu si la erkeri-kerin .
43006069	Genduari tuhu-tuhu kami tek maka Kam me si Badia si reh i bas Dibata nari . "
43006070	Nina Jesus man ajar-ajarNa e , " Ma kin sepuluh dua kalak kam enggo Kupilih ? Tapi sekalak i bas kam Iblis kap . "
43006071	Maksud Jesus e me si Judas anak Simon Iskariot ; sabap aminna gia Judas sekalak i bas ajar-ajar si sepuluh dua , idayakenna atena Jesus .
43007001	Kenca bage isiari Jesus daerah Galilea . I daerah Judea la Ia nggit niar-niar sabap kalak Jahudi si erkuasa i je ersura-sura munuh Ia .
43007002	Paksa si e lanai ndekah Wari Raya Sapo-sapo .
43007003	Perbahan si e nina senina-senina Jesus man baNa , " Tadingken ingan enda , laweslah ku daerah Judea gelah idah ajar-ajarNdu dahin si idahikenNdu .
43007004	Labo lit kalak erbuni-buni erdahin adi atena kin mpetandaken bana man doni enda . Kam enggo melala dahin idahikenNdu , bahanlah gelah kerina kalak i belang-belang doni metehsa . "
43007005	( Senina-senina Jesus e pe langa bo tek man Jesus . )
43007006	E maka nina Jesus man bana , " Langa seh paksangKu . Tapi kam katawari pe lit kesempatenndu .
43007007	Kam labo segat ate doni enda , tapi Aku segat atena , sabap Kucidahken perbahanenna si jahat .
43007008	To , kam lah ku kerja e . Aku labo reh ku je sabap langa seh paksangKu . "
43007009	Bage me nina Jesus man senina-seninaNa , jenari tading Ia i Galilea .
43007010	Kenca lawes senina-senina Jesus ku wari raya e , Jesus pe lawes ku je . La Ia terang-terangen lawes , tapi erbuni-buni .
43007011	Kalak Jahudi si erkuasa ndarami Jesus i bas kerja e . Nungkun ia nina , " I ja ndia Ia ? "
43007012	Nterem kalak erkusik-kusik kerna Jesus . Lit si ngatakenca , " Ia kalak bujur kap . " Tapi lit ka si ngatakenca , " Lang ! Itokohina kap kalak si nterem ! "
43007013	Tapi sada pe la pang terang-terangen encakapken Jesus sabap mbiar ia kalak Jahudi si erkuasa .
43007014	Kenca menam setengah acara perayan e erdalan , bengket Jesus ku Rumah Pertoton , jenari ibenakenNa ngajar .
43007015	Mamang kal ate kalak Jahudi si erkuasa ngidah Ia ngajar e . Nina , " I ja nari nge pemetehNa e kerina adi Ia labo pernah sekolah ? "
43007016	Ngaloi Jesus , " Kai si Kuajarken e labo i bas Aku nari , tapi i bas Dibata si nuruh Aku nari nge .
43007017	Kalak si ndalanken peraten Dibata alu ukur meriah , ietehna nge ntah i bas Dibata nari ntah i bas Aku nari rehna pengajarenKu enda .
43007018	Kalak si ngajar rikutken pemetehna , iusahakenna nge gelah ia terpuji . Tapi kalak si ersura-sura gelah si nuruh ia terpuji , bujur kap , la lit si palsu i bas ia .
43007019	Ma ibereken Musa Undang-undang man bandu ? Tapi sada pe la kam ngikutken Undang-undang e . Engkai maka ibunuhndu atendu Aku ? "
43007020	Ngaloi kalak si nterem , " Setanen Kam ! Ise kin atena munuh Kam ? "
43007021	Nina Jesus man kalak si nterem e , " Sada perbahanen si mbelin enggo Kubahan , kerina kam kemamangen .
43007022	Perbahan isuruh Musa kam nunatken anakndu , i bas wari Sabat pe isunatkenndu ia . ( Situhuna labo i bas Musa nari Undang-undang sunat e , tapi i bas nini-ninindu nari nge . )
43007023	Adi guna nehken Undang-undang si ibereken Musa banci kalak isunatkenndu i bas wari Sabat , ngkai maka kam merawa adi Kupepalem kalak si penakiten i bas wari Sabat ?
43007024	Ola kin salahindu kalak arah si teridah saja , tapi bahanlah pertimbangen si bujur . "
43007025	Piga-piga anak kota Jerusalem ngerana kerna Jesus nina , " Ma Ia kin si enggo isura-suraken peminpin-peminpinta ibunuh ?
43007026	Nehenlah ! Erate-ate Ia ngerana i lebe-lebe jelma si nterem janah ise pe la ngelawan Ia . Enggo kin tuhu-tuhu ieteh si erkuasa maka Ia me Mesias si ipadanken Dibata ?
43007027	Aturna adi Mesias si ipadanken Dibata e reh , la sekalak pe meteh i ja nari rehna . Tapi Ia , kerina kita meteh i ja nari rehna . "
43007028	Asum Jesus ngajar i bas Rumah Pertoton e , nungkun Ia alu sora si megang nina , " Tuhu-tuhu kin itandaindu Aku ? Ietehndu kin i ja nari Aku ? Labo erkiteken peratenKu Aku reh . Si nuruh Aku e bujur kap ; janah la Ia itandaindu .
43007029	Tapi Aku , Kutandai Ia , sabap Ia me si nuruh Aku , janah Aku reh i bas Ia nari . "
43007030	Perbahan si e ersura-sura kalak Jahudi si erkuasa nangkap Jesus , tapi sada pe la pang sabap langa seh paksana .
43007031	Tapi i bas kalak si nterem e lit piga-piga kalak tek man Jesus . Nina , " Adi reh Mesias si ipadanken Dibata e , ngasup kin Ia erbahan tanda-tanda sengget buen asa si ibahan Jesus enda ? "
43007032	Kalak si nterem erkusik-kusik kerna Jesus . Si enda ibegi kalak Parisi , e maka arih-arih ia ras imam-imam si mbelin ; jenari isuruhna piga-piga kalak si njaga Rumah Pertoton e nangkap Jesus .
43007033	Tapi nina Jesus , " Kentisik nari ngenca Aku ras kam . Kenca bage mulih Aku ndahi si nuruh Aku .
43007034	Idaramindu pagi Aku , tapi la idatndu , sabap labo kam banci ku ingan si Kudahi e . "
43007035	E maka sisungkun-sungkunen kalak Jahudi si erkuasa e sapih-sapih ia nina , " Ku ja kin ndia Ia pagi lawes maka la Ia si dat ? Ntah kin ateNa lawes ku kuta-kuta Junani si lit i je ringan kalak Jahudi guna ngajari kalak Junani ?
43007036	Kai nge maksudna maka nina , ' Idaramindu pagi Aku tapi la idatndu . Labo kam banci ku ingan si Kudahi e ? ' "
43007037	Wari pengkeri-kerin kerja e , e me si pentingna . I bas wari e tedis Jesus jenari ngerana Ia alu sora megang nina , " Ise muas rehlah ku Aku gelah ia minem .
43007038	Bagi si tersurat i bas Pustaka Si Badia , ' Kalak si tek man bangKu , erburak i bas ia nari lau si mereken kegeluhen . ' "
43007039	Si ikataken Jesus enda , e me kerna Kesah Si Badia , si nandangi ialoken kalak si tek man baNa . Paksa si e Kesah Si Badia langa reh sabap Jesus langa iangkat ku kemulian .
43007040	Megi kata Jesus , ngerana piga-piga i bas kalak si nterem e nina , " Tuhu-tuhu me Ia nabi si ipadanken Dibata e ! "
43007041	Deba nina , " Ia me Mesias si ipadanken Dibata . " Tapi nina ka deba , " Labo ! Mesias si ipadanken Dibata labo i Galilea nari rehna .
43007042	Sabap i bas Pustaka Si Badia lit tersurat maka Mesias si ipadanken Dibata e , reh i bas kesusuren Daud nari , tubuh i kuta Betlehem ; Kuta Daud nai . "
43007043	E maka turah perubaten i tengah-tengah kalak si nterem kerna Jesus .
43007044	Piga-piga kalak ersura-sura nangkap Jesus , tapi sada pe la pang ngkuit Jesus .
43007045	E maka mulihken kalak si njaga Rumah Pertoton ndai ndahi imam-imam si mbelin ras kalak Parisi . Nungkun imam-imam si mbelin ras kalak Parisi e nina , " Engkai maka Ia la ibabandu ? "
43007046	Erjabap kalak e , " Ise pe langa pernah bagi Ia e ngerana ! "
43007047	Nina kalak Parisi e man bana , " Kam pe enggo ka kin ibabaiNa papak ?
43007048	Nehenlah ! Lit kin idahndu sekalaklah gia peminpin-peminpinta ntah kalak Parisi tek man baNa ?
43007049	Kalak si nterem enda la meteh Undang-undang Musa , e maka iukum Dibata me ia ! "
43007050	Sekalak i bas kalak Parisi ndai , e me Nikodemus , si pernah njumpai Jesus . Nina Nikodemus ,
43007051	" Rikutken Undang-undangta la banci kalak siukum ope denga sibegiken ia ngerana janah ope denga sieteh kai si enggo ibahanna . "
43007052	Ngaloi kalak ndai , " Ntah kam pe i Galilea nari nge ! Pepayolah i bas Pustaka Si Badia . I je ietehndu me maka labo pernah lit nabi i Galilea nari . "
43008001	Kenca bage mulih jelma si nterem e ku rumahna sekalak-sekalak , tapi Jesus lawes ku Uruk Seton .
43008002	Pepagina mulihken Jesus ku Rumah Pertoton . Kalak si nterem pe reh ka ndahi Ia . Kundul Jesus jenari ibenakenNa ngajar .
43008003	Paksa Ia ngajar e reh guru-guru Undang-undang ras kalak Parisi . Ibabana sekalak diberu si itangkapna asum diberu e erlua-lua . Isuruhna diberu e tedis i lebe-lebe jelma si nterem e .
43008004	Jenari nina man Jesus , " Diberu enda itangkap kami asum ia erlua-lua .
43008005	I bas Undang-undangta isuruh Musa maka diberu si bagenda arus ibenteri alu batu seh mate . Tapi kam , kuga nindu ? "
43008006	Kalak enda nungkun guna ncubai Jesus ; atena gelah lit dalan ngaduken Jesus . Tapi mungkuk Jesus , isuratiNa taneh alu jari-jariNa .
43008007	Lalap igegehi kalak ndai nungkun . Perbahan si e jurgak Jesus , jenari nina , " Apai kam si langa pernah erdosa , ialah lebe mentersa . "
43008008	Kenca bage mungkuk ka Jesus , isuratiNa ka taneh .
43008009	Megi jabap Jesus enda lawesen kalak ndai sekalak-kalak , mulai i bas si metuana nari , seh maka Jesus nari ngenca i je ras diberu ndai .
43008010	Jurgak Jesus jenari nina man diberu e , " I ja kalak ndai kerina o bibi ? La kin lit sekalak pe ngukum kam ? "
43008011	Erjabap diberu e , " Sekalak pe lang , Tuan ! " Nina Jesus man bana , " Adi bage , Aku pe la kam Kuukum . Mulihlah olanai bahan si la ngena ate Dibata . " ]
43008012	Ngerana ka Jesus man kalak si nterem e nina , " Aku kap terang doni . Ise ngikutken Aku , ialokenna me terang si mereken kegeluhen , janah lanai ia erdalan i bas gelap . "
43008013	Ngaloi kalak Parisi man Jesus , " Kam ngerana kerna diriNdu jine , e maka labo tuhu kesaksinNdu e . "
43008014	Ngaloi Jesus , " Aminna gia kerna diringKu Aku ngerana , tuhu nge si Kukataken enda , sabap Kueteh nge i ja nari Aku janah ku ja Aku lawes . Tapi kam la ietehndu i ja nari Aku janah ku ja Aku lawes .
43008015	Isalahindu kalak rikutken pengakap manusia ; tapi Aku la ise pe Kusalahken .
43008016	Bicara Kuadili pe kalak , bujur nge keputusenKu e . Sabap i bas si e labo Aku sisada ; Bapa si nuruh Aku ras Aku kap .
43008017	I bas Undang-undangndu lit kap tersurat maka adi lit dua kalak seri katana , tuhu me si ikatakenna e .
43008018	Bage me Aku ngerana kerna diringKu janah Bapa si nuruh Aku pe ngerana kerna Aku . "
43008019	Nungkun kalak ndai , " I ja kin BapaNdu ? " Erjabap Jesus , " Labo itandaindu Aku , janah BapangKu e pe labo itandaindu . Adi itandaindu Aku , BapangKu e pe itandaindu nge . "
43008020	Kerina si enda ikataken Jesus asum Ia ngajar denga i bas Rumah Pertoton deherken peti ingan nusun persembahen . Tapi labo ise pe nangkap Ia sabap paksana langa seh .
43008021	Tole nina Jesus man kalak ndai , " Aku lawes me ; idaramindu pagi Aku , tapi mate me kam i bas dosandu . Kam labo banci lawes ku inganKu e . "
43008022	E maka sisungkun-sungkunen kalak Jahudi si erkuasa nina , " Munuh baNa nge ateNa , maka nina , ' Kam labo banci lawes ku inganKu e ? ' "
43008023	Nina Jesus , " Kam asalndu i jenda , i teruh enda ; tapi Aku reh i datas nari . Kam reh i doni enda nari ; tapi Aku labo i doni enda nari .
43008024	Perbahan si e Kukataken man bandu maka mate me kam i bas dosa-dosandu . Tuhu mate me kam i bas dosa-dosandu adi la kin kam tek maka ' Aku me Aku . ' "
43008025	Jenari nungkun kalak e , " Ise kin Kam ? " Erjabap Ia , " Kai kin si enggo Kukataken man bandu tangtangna nari !
43008026	Melala si arus Kukataken kerna kam janah melala pe si arus Kuadili . Ingetlah ! Si nuruh Aku e Dibata si tuhu-tuhu kap janah si Kukataken man doni enda , e me si Kubegi i bas Ia nari . "
43008027	La iangka kalak e maka Jesus ngerana kerna Bapa .
43008028	E maka nina Jesus , " Kenca ipeganjangkenndu Anak Manusia persuruhen Dibata e , ietehndu me maka , ' Aku me Aku . ' Alu bage maka enggo iangkandu maka kerina si kukataken e labo sada pe Kubahan bagi ate-ateKu , tapi kai si iajarken Bapa man bangKu , e me si Kukataken .
43008029	Si nuruh Aku ras Aku kap . Labo itadingkenNa Aku sisada sabap tetap nge Kudalanken si ngena AteNa . "
43008030	Asum Jesus ngerana kerna si enda nterem kalak tek man baNa .
43008031	Jenari ngerana Jesus man kalak Jahudi si enggo tek man baNa e nina , " Adi tetap atendu tutus ngikutken si enggo Kuajarken , tuhu-tuhu me kam ajar-ajarKu .
43008032	Itandaindu me Dibata si tuhu-tuhu , janah Ia jine si mbebasken kam . "
43008033	Nina kalak ndai , " Kami kesusuren Abraham kap . Langa pernah kami jadi budak kalak . Kuga maka nindu , ' Bebas me kam ? ' "
43008034	Ngaloi Jesus , " Kukataken man bandu : Ise erbahan si la ngena ate Dibata , ia enggo jadi budak dosa .
43008035	Sekalak budak labo lalap jadi anggota keluarga , tapi sekalak anak tetap kap jadi anggota keluarga .
43008036	Adi Anak e mbebasken kam maka tuhu-tuhu me kam enggo bebas .
43008037	Kueteh nge kam kesusuren Abraham . Amin bage gia kerina kam ersura-sura munuh Aku , sabap la ialokenndu kai si Kuajarken .
43008038	Aku ngerana rikutken kai si ikataken BapangKu man bangKu . Tapi kam , ibahanndu kai si ikataken bapandu . "
43008039	Ngaloi kalak ndai , " Bapa kami Abraham kap . " Nina Jesus , " Adi tuhu-tuhu kin kam anak Abraham bali nge perbahanenndu ras Abraham nai .
43008040	Kerina si enggo pernah Kubahan e me mpetangkas man bandu kebenaren si Kualoken i bas Dibata nari . Amin bage gia ibunuhndu ka nge atendu Aku . Si Abraham nai labo bage perbahanenna !
43008041	Kam , perbahanen bapandu nge iusih-usihndu . " Ngaloi kalak ndai , " Sada ngenca Bapa kami , e me Dibata . Janah kami me anakNa si tuhu-tuhu . "
43008042	Nina Jesus , " Adi tuhu-tuhu kin Dibata Bapandu , tentu keleng atendu Aku , sabap Aku reh i bas Dibata nari janah genduari Aku ringan i jenda . Aku reh labo erkiteken kuasangKu , tapi Ia nge si nuruh Aku .
43008043	Engkai maka la iangkandu si Kukataken e ? E me erkiteken la kam ngasup ngaloken katangKu .
43008044	Bapandu si Iblis nge janah tuhu-tuhu kam anakna . Sura-sura si Iblis e nge si ikutkenndu . Nai nari Iblis pemunuh kap . La pernah ikapitina si benar , sabap la lit si benar i bas ia . Adi erbual ia biakna nge , sabap ia perguak dingen bapa kerina kalak si perguak .
43008045	Tapi perbahan Kukataken man bandu si tuhuna kerna Dibata , la kam tek man bangKu .
43008046	Apai kin kam ngasup mereken keterangen maka Aku erdosa ? Dage adi kebenaren kerna Dibata nge Kukataken man bandu ngkai maka la kam tek man bangKu ?
43008047	Kalak si reh i bas Dibata nari ibegikenna kap kata Dibata . Tapi kam labo i bas Dibata nari , e maka la kam nggit megikenca . "
43008048	Jenari ngaloi kalak Jahudi e man Jesus nina , " Ma tuhu dage si ikataken kami e ? Kam kap kalak Samaria si setanen . "
43008049	Nina Jesus , " Aku labo setanen . Aku mpehaga BapangKu , tapi igombangindu Aku .
43008050	Aku labo ndarami dalan gelah Aku ipehaga . Tapi lit kap sada si mpehaga Aku , dingen si ngataken maka Aku benar .
43008051	Kukataken man bandu : Ise si ngikutken katangKu ndigan pe la ia mate . "
43008052	Nina kalak Jahudi e man Jesus , " Genduari enggo ieteh kami maka tuhu-tuhu Kam setanen ! Abraham bage pe kerina nabi-nabi enggo mate . Tapi nindu , ' Ise si ngikutken katangKu asa ndigan pe la ia mate . '
43008053	Bapa kami Abraham enggo mate . Ma labo ikatakenndu maka belinen Kam asangken Abraham ? Bage pe kerina nabi-nabi enggo mate . Ise kin iakapndu baNdu ? "
43008054	Erjabap Jesus , " Labo lit gunana adi Kupujiken bangKu . Si mujiken Aku e me BapangKu , si ikatakenndu Dibatandu .
43008055	Tapi si tuhuna labo Ia itandaindu . Aku , Kutandai kap Ia . Adi Kukataken maka la Ia Kutandai , perguak me Aku bagi kam . Tapi Kutandai kap Ia janah Kuikutken kataNa .
43008056	Bapandu , Abraham , ermeriah ukur nimai waringKu ; wari e enggo idahna , e maka meriah iakapna . "
43008057	Nina kalak Jahudi e man Jesus , " UmurNdu pe langa lit lima puluh tahun enggo ka idahNdu Abraham ? "
43008058	Erjabap Jesus , " Kukataken man bandu : Situhuna ope denga Abraham tubuh , Aku enggo lit . "
43008059	Ibuat kalak Jahudi e batu , atena menteri Jesus ; tapi cebuni Jesus , jenari lawes Ia nadingken Rumah Pertoton e .
43009001	Asum Jesus erdalan , idahNa sekalak si enggo pentang tubuhna nari .
43009002	Nungkun ajar-ajarNa nina , " O Guru , dosa ise nge erbahanca maka ia pentang tubuhna nari ? Dosana ntah dosa orang tuana ? "
43009003	Erjabap Jesus , " Ia pentang labo erkiteken dosana bage pe labo erkiteken dosa orang tuana , tapi gelah teridah kuasa Dibata i bas geluhna .
43009004	Kita arus ndahiken dahin si nuruh Aku sanga terang denga wari ; sabap reh me gelap janah paksa si e ise pe la ngasup erdahin .
43009005	Asum Aku i bas doni enda , Aku me terang doni . "
43009006	Kenca ikataken Jesus si enda , iciduriNa taneh , iadukNa taneh ras cidurNa e , jenari idampelkenNa taneh e ku mata kalak si pentang ndai .
43009007	Kenca bage nina Jesus man bana , " To erduhap kam ku kolam Siloam . " ( I bas cakap Heber Siloam ertina " Isuruh " . ) E maka lawes si pentang e erduhap ; janah asum ia reh mulihken enggo erpengidah matana .
43009008	Jenari nungkun temanna si sada kesain bage pe si megati ngidah ia mindo-mindo nina , " Ma ia kin si biasa kundul mindo-mindo e ? "
43009009	Piga-piga kalak ngatakenca , " Ia me , " tapi lit ka pe si ngatakenca , " Lang , labo ia . Tapi seri rupana ras . " Si enggo erpengidah e ngaku nina , " Aku me si biasa mindo-mindo e . "
43009010	E maka isungkun kalak ndai ia nina , " Kuga maka kam enggo erpengidah ? "
43009011	Erjabap ia , " Si igelari Jesus erbahanca aku enggo erpengidah . IciduriNa taneh , iadukNa taneh e ras cidurNa jenari idampelkenNa ku matangku . Kenca bage nina , ' To erduhap kam ku kolam Siloam . ' E maka lawes aku ku je , janah kenca aku erduhap minter erpengidah matangku . "
43009012	Nungkun ka kalak ndai , " I ja dage Ia ? " Erjabap ia , " La kueteh . "
43009013	Asum Jesus ngaduk taneh ras cidurNa dingen mpemedakken mata kalak pentang e , rembang wari Sabat . E maka ibaba kalak Jahudi kalak si enggo erpengidah ndai man kalak Parisi .
43009014	
43009015	Jenari isungkun kalak Parisi ia kai sabapna maka ia enggo erpengidah . Ngaloi si enggo erpengidah e man kalak Parisi , " IdampelkenNa ku matangku taneh si enggo iadukNa ras cidurNa . Janah kenca aku erduhap , enggo erpengidah matangku . "
43009016	Nina piga-piga kalak Parisi , " Kalak si erbahanca e kugapa pe labo i bas Dibata nari , sabap la iperdiatekenNa Undang-undang Sabat . " Nina ka deba , " Banci kin kalak perdosa erbahan tanda sengget si bagenda ? " E maka kalak Parisi e pe enggo lain-lain pendapatna .
43009017	Sekali nari nungkun kalak Parisi e man si enggo erpengidah ndai nina , " Ikatakenndu maka Ia me si erbahanca kam erpengidah . Genduari kuga dage pengakapndu kerna Ia ? " Erjabap ia , " Ia sekalak nabi . "
43009018	Kalak Jahudi si erkuasa la tek maka nai ia pentang , janah genduari enggo erpengidah . E maka idilona orang tua kalak si enggo erpengidah ndai .
43009019	Jenari isungkunna nina , " Tuhu kin enda anakndu si tubuh pentang e ? Kuga maka genduari ia enggo erpengidah ? "
43009020	Erjabap orang tuana , " Payo nge ia anak kami si pentang tubuhna nari .
43009021	Tapi la ieteh kami kuga maka enggo erpengidah ia genduari janah la ieteh kami ise erbahanca . Ia enggo mbelin , ialah sungkun ! Enggo kap ia ngasup ertanggung jawab kerna dirina . "
43009022	Bagenda jabap orang tua sabap mbiar ia kalak Jahudi si erkuasa e . Sabap enggo ersada arih kalak Jahudi si erkuasa maka ise ngakui Jesus e Mesias si ipadanken Dibata , ipedarat i bas rumah pertoton nari .
43009023	Erkiteken si e me maka nina orang tuana , " Ia enggo mbelin , ialah sungkuni . "
43009024	Sekali nari idilo kalak e si enggo erpengidah ndai , jenari nina , " Erpadanlah kam i lebe-lebe Dibata maka si tuhuna nge iturikenndu sabap ieteh kami si erbahanca kam erpengidah e kalak perdosa . "
43009025	Ngaloi ia , " Kerna Ia kalak perdosa ntah lang , e labo kueteh . Sada ngenca kueteh : Nai aku pentang , genduari enggo erpengidah . "
43009026	Nungkun kalak Jahudi si erkuasa e , " Kai ibahanNa man bandu ? Kuga ibahanNa maka matandu enggo erpengidah ? "
43009027	Erjabap ia , " Enggo kap kukataken man bandu , tapi la ibegikenndu . Engkai maka isungkunndu denga ka . Ntah kin kam pe ersura-sura jadi ajar-ajarNa ? "
43009028	Merawa kalak ndai man bana janah nina , " Kamlah jadi ajar-ajarNa ; kami ajar-ajar Musa kap .
43009029	Si ieteh kami Dibata ngerana arah Musa nge . Tapi kerna kalak si ikatakenndu e la ieteh kami ntah i ja nari Ia . "
43009030	Ngaloi ka si enggo erpengidah e , " Mejin kap e adi la kin ietehndu i ja nari Ia reh , sedangken enggo ibahanNa matangku erpengidah !
43009031	Sieteh maka Dibata labo megiken kalak perdosa . Kalak si mpehaga Dibata dingen si ngikutken peratenNa nge ibegikenNa .
43009032	Nai-nai nari langa pernah si begi maka lit kalak si ngasup pemedakken mata kalak pentang tubuhna nari .
43009033	Adi la kin ia i bas Dibata nari , labo ia ngasup erbahan kai pe . "
43009034	Ngaloi kalak Jahudi si erkuasa e , " Tubuhndu nari pe enggo kam erdosa , janah kam ipebelin-belin i bas dosa , jenari iajarindu ka atendu kami ? " Kenca bage ipedarat kalak Jahudi si erkuasa e ia i bas rumah pertoton nari .
43009035	Berita kerna kalak si pentang ndube ipedarat i bas rumah pertoton nari seh man Jesus . E maka asum jumpa Jesus ras ia , nina Jesus man bana , " Tek kin kam man Anak Manusia si isuruh Dibata e ? "
43009036	Erjabap ia , " O Tuan , kataken man bangku ise Ia gelah aku tek man baNa . "
43009037	Ngaloi Jesus man bana , " Enggo kap Ia idahndu . Ia kap si ngerana ras kam genduari e . "
43009038	Nina kalak ndai , " O Tuhan , tek nge aku ! " Jenari erjimpuh ia i lebe-lebe Jesus .
43009039	Jenari nina Jesus man bana , " Aku reh ku doni enda guna nehken keadilen , gelah si pentang jadi erpengidah janah si erpengidah jadi pentang . "
43009040	I je lit piga-piga kalak Parisi megi si ikataken Jesus . E maka nungkun ia man Jesus nina , " Rikutken pengakapndu kami pe kalak pentang kin ? "
43009041	Erjabap Jesus , " Adi pentang kam labo kam erdosa ; tapi perbahan ikatakenndu , ' Kami erpengidah , ' e maka tetap kam erdosa . "
43010001	Tole nina Jesus , " Kukataken man bandu : Si tuhuna kalak si bengket ku karang biri-biri la arah pintun , tapi inangkihna dingding , pinangko dingen pengerampok kap ia .
43010002	Ise si bengket arah pintun , ia me permakan biri-biri e .
43010003	Si erjaga i bas pintun nalangi pintun guna permakan e janah biri-biri megiken sorana . Sada-sadai igelari permakan e biri-birina janah ibabaina ndarat i bas karang nari .
43010004	Kenca ndarat biri-biri e kerina , erdalan ia arah lebe . Biri-biri e ngikutken ia , sabap itandai biri-biri e sorana .
43010005	Adi kalak si deban labo nggit biri-biri e ngikutkenca ; kiam pe biri-biri e lawes sabap la itandaina sorana . "
43010006	Ituriken Jesus perumpaman enda , tapi la iangka kalak ndai kai maksud Jesus .
43010007	Jenari nina ka Jesus , " Kukataken man bandu maka Aku kap pintun guna biri-biri e .
43010008	Kerina si reh leben asangken Aku pinangko dingen pengerampok , janah labo ibegiken biri-biri e ia .
43010009	Aku me pintun . Ise bengket arah Aku terkelin me . Ku bas-kudarat ia , janah idatna gagaten .
43010010	Penangko reh guna nangko , munuh dingen meneken saja . Tapi Aku reh gelah si megiken sorangKu ngaloken kegeluhen si cukup .
43010011	Aku me permakan si tuhu-tuhu . Permakan si tuhu-tuhu nggit ngasamken kesahNa guna biri-biri e kerina .
43010012	Tapi kalak upahen , si labo ia permakan dingen si labo ia empuna biri-biri e , kiam nge ia nadingken biri-biri e adi idahna serigala reh . E maka irigep serigala me biri-biri e seh merap kerina .
43010013	Kalak upahen e kiam sabap upahen ngenca ia labo diatena biri-biri e .
43010014	Aku me permakan si tuhu-tuhu . Bagi itandai Bapa Aku janah Kutandai Bapa , bage me pe Kutandai biri-biringKu e janah itandai biri-biringKu Aku . Janah nggit Aku ngasamken kesahKu guna biri-biri e .
43010015	
43010016	Lit denga biri-biringKu si deban si la bengket i bas karang enda . Si e pe arus Kubaba , janah ibegikenna nge pagi sorangKu . Kerina pagi ia jadi sada rarasen dingen sada nge permakanna .
43010017	Keleng ate Bapa e Aku sabap nggit Aku ngendesken kesahKu , gelah Kualoken ka mulihi .
43010018	Labo lit kalak si ngasup muat kesahKu i bas Aku nari . Aku jine nge si merekenca . Lit hakKu mereken kesahKu janah lit pe hakKu ngalokenca mulihi . Enda me si enggo itetapken BapangKu guna Kudalanken . "
43010019	Erkiteken kata Jesus enda , turah ka perubaten i bas kalak Jahudi . Piga-piga kalak ngatakenca ,
43010020	" Ia enggo setanen dingen adon ! Engkai maka ibegikenndu Ia ? "
43010021	Tapi deba ngatakenca , " Kalak si setanen labo ngasup bagi Ia e ngerana ! Ngasup kin kalak si setanen erbahanca kalak pentang erpengidah ? "
43010022	Asum pesta peringeten mengket Rumah Pertoton i Jerusalem , paksa perudan ,
43010023	erdalan Jesus arah serambi Salomo i bas Rumah Pertoton e .
43010024	Pulung kalak Jahudi engkeleweti Ia , jenari nina man Jesus , " Asakai nari dekahna kami kemamangen ibahanNdu ? Katakenlah man kami terus terang ; tuhu kin Kam Mesias si ipadanken Dibata e ? "
43010025	Nina Jesus , " Enggo Kukataken man bandu tapi la kam tek . Perbahanen si Kulakoken i bas kuasa BapangKu , naksiken kerna Aku kap .
43010026	Tapi la kam tek perbahan kam la biri-biringKu .
43010027	Biri-biringKu ibegikenna nge sorangKu . Kutandai nge biri-biringKu e janah ikutkenna Aku .
43010028	Man biri-biringKu e Kubereken kegeluhen si tuhu-tuhu si la erkeri-kerin . Asa lalap ia la mate , janah ise pe la ngasup nirangken ia i bas kepkepenKu nari .
43010029	BapangKu belinen asa kai pe , janah kai si enggo iberekenNa man bangKu ise pe la ngasup muatsa i bas kepkepen BapangKu nari .
43010030	Bapa ras Aku sada kap . "
43010031	Jenari ibuat kalak Jahudi e batu , atena menteri Jesus .
43010032	Tapi nina Jesus man bana , " Enggo melala perbahanen si mehuli Kucidahken man bandu i bas gelar Bapa . Dahin si apai kin erbahanca maka ibenterindu atendu Aku ? "
43010033	Ngaloi kalak Jahudi e , " Labo erkiteken perbahanen si mehuli e , tapi erkiteken ipekitik Kam Dibata ! Kam sekalak manusia , tapi iakukenNdu maka Kam me Dibata . "
43010034	Nina Jesus , " I bas Undang-undangndu lit tersurat maka nina Dibata , ' Kam me dibata-dibata . '
43010035	Sieteh maka kai si tersurat i bas Pustaka Si Badia tuhu kap . Kalak si man bana ipeseh kata Dibata , igelari Dibata kap ia : dibata-dibata .
43010036	Payo kin iakapndu Aku encekuraki Dibata erkiteken ngaku Aku maka Aku me Anak Dibata ? Aku kap si ipilih Dibata dingen si isuruhNa ku doni enda .
43010037	Adi la kin dahin Dibata Kudahiken ola kam tek man bangKu .
43010038	Tapi adi dahin Dibata nge Kudalanken , la gia kam tek man bangKu , si lang-langna teklah kam nandangi kai si Kubahan e gelah ietehndu dingen ngaku kam maka Bapa e i bas Aku janah Aku i bas Bapa e . "
43010039	Sekali nari icubaken kalak ndai nangkap Jesus , tapi pulah Jesus i bas ia nari .
43010040	Jenari mulihken Jesus ngepari Lau Jordan ku ingan Johanes mperidiken nai ; i je me Ia ringan .
43010041	Nterem kalak reh ndahi Ia ku je . Nina kalak si nterem e , " Johanes nai la erbahan tanda-tanda sengget , tapi tuhu kerina si ikatakenna kerna kalak enda . "
43010042	E maka nterem kalak si i je tek man Jesus .
43011001	I Betani lit sekalak si penakiten , gelarna Lasarus . Ia turang si Maria ras Marta .
43011002	( Si Maria enda me si ncurcurken minak si merim ku naheTuhan dingen si ngapusisa alu bukna . )
43011003	Si Maria ras Marta erbahan berita man Jesus nina , " O Tuhan temanNdu si ikelengiNdu paksana sakit . "
43011004	Kenca seh berita e man Jesus nina , " Penakit enda labo erkedungen i bas kematen ; tapi penakit enda jadi gelah terpuji Dibata , janah enda me jadi sada dalan gelah terpuji Anak Dibata . "
43011005	Si Marta , Maria ras Lasarus keleng kal ate Jesus .
43011006	Tapi kenca ibegiNa pe berita kerna Lasarus sakit , la minter idahiNa ; tapi lit dua wari nari dekahna Ia i bas ingan e .
43011007	Kenca si dua wari e nina man ajar-ajarNa , " Ota ku Judea kita mulihken . "
43011008	Ngaloi ajar-ajarNa , " O Guru , mbaru denga pe ibenteri kalak Jahudi atena Kam ; mulihken ka ateNdu ku jah ? "
43011009	Erjabap Jesus , " Ma sepuluh dua jam sada wari ? Adi suari kalak erdalan labo ia tertuktuk , sabap idahna terang doni enda .
43011010	Tapi adi berngi ia erdalan tertuktuk me ia , sabap la lit terang i bas ia . "
43011011	Bagenda me nina Jesus . Jenari tole nina , " Temanta Lasarus enggo tunduh , janah ateKu lawes guna ngingeti ia . "
43011012	Ngaloi ajar-ajarNa , " O Tuhan , adi enggo tunduh ia , malemna me e . "
43011013	Si tuhuna maksud Jesus e me Lasarus enggo mate ; tapi iakap ajar-ajarNa maksud Jesus si Lasarus tunduh saja .
43011014	E maka ikataken Jesus man ajar-ajarNa e alu terus terang , " Lasarus enggo mate .
43011015	Tapi meriah ukurKu sabap la Aku i jah , sabap erkiteken si e banci kam tek man bangKu . Otalah si dahi ia . "
43011016	Jenari Tomas ( si igelari Kembar ) ngerana man temanna sapih ajar-ajar , " Ota ku jah kita ras Guru enda , gelah mate kita kerina ras Ia ! "
43011017	Kenca seh Jesus i Betani , idapetiNa enggo empat wari dekahna Lasarus ikuburken .
43011018	I Jerusalem nari ku Betani la lit telu kilometer dauhna .
43011019	E maka i Jerusalem nari pe nterem kalak reh ngapuli Marta ras Maria erkiteken turangna Lasarus enggo mate .
43011020	Kenca ibegi Marta maka Jesus enggo reh , ndarat ia njumpai Jesus ; tapi Maria tading i rumah .
43011021	Nina Marta man Jesus , " O Tuhan , bicara i jenda min ndai Kam , labo mate turangku e !
43011022	Tapi amin bage gia , tek nge aku maka kai pe ipindoNdu genduari man Dibata iberekenNa nge . "
43011023	Nina Jesus man Marta , " Nggeluh nge turangndu mulihken . "
43011024	Ngaloi Marta , " Kueteh nge maka i bas wari pendungi pagi keke nge Ia i bas si mate nari . "
43011025	Nina Jesus man Marta , " Aku kap si mereken kegeluhen ras mpekeke kalak mate . Ise tek man bangKu , nggeluh me aminna gia enggo mate .
43011026	Kalak si nggeluh dingen tek man bangKu ndigan pe la mate . Tek kam katangKu e ? "
43011027	Erjabap Marta , " Tek aku , Tuhan ! Tek aku maka Kam Anak Dibata , Si Engkelini si ipadanken Dibata enggo reh ku doni enda . "
43011028	Kenca bage mulihken Marta ku rumah . Ikusikkenna man Maria nina , " Enggo i jenda Guru , idiloNa kam . "
43011029	Kenca ibegi Maria kai si ikataken Marta , minter tedis ia jenari lawes ia njumpai Jesus .
43011030	( Paksa si e Jesus langa seh i bas kuta . Ia tetap denga ibas inganNa jumpa ras Marta ndai . )
43011031	Ngidah Maria rempet tedis , iakap kalak Jahudi si reh ngapuli e , lawes ate Maria ku kuburen . E maka ikutkenna Maria lawes .
43011032	Kenca Maria ngidah Jesus janah kenca seh ia i bas ingan Jesus , minter ia erjimpuh i lebe-lebe Jesus , jenari nina , " O Tuhan , bicara i jenda min ndai Kam labo mate turangku e ! "
43011033	Asum idah Jesus si Maria tangis ras kalak Jahudi si reh ras si Maria e megogo dingen ceda ateNa .
43011034	E maka isungkunNa kalak ndai nina , " I ja ia ikuburkenndu ? " Erjabap kalak ndai , " Ota sinehen , Tuhan . "
43011035	Tangis Jesus .
43011036	E maka nina kalak Jahudi , " Nehenlah , seh kal tuhu ateNa kelengna si Lasarus e ! "
43011037	Tapi lit ka si ngerana , " Kalak pentang ibahanNa jadi erpengidah , la kin Ia ngasup erbahanca gelah ola min ndai mate si Lasarus e ? "
43011038	Alu ate megogo lawes Jesus ku kuburen e ; kuburen e liang si itutupi alu batu .
43011039	" Gulingken batu enda ! " nina Jesus . Tapi ngaloi Marta turang si mate e , " O Tuhan , enggo mbau ia , sabap enggo empat wari ikuburken ! "
43011040	Nina Jesus man Marta , " Ma enggo ndai Kukataken man bandu maka adi tek kam idahndu nge kuasa Dibata ? "
43011041	E maka igulingken kalak e batu ndai . Jenari ertoto Jesus man Dibata nina , " O Bapa , bujur Kukataken man baNdu sabap ibegikenNdu pemindonKu .
43011042	Kueteh nge maka katawari pe ibegikenNdu pemindonKu , tapi si enda Kukataken guna kalak si tedis i jenda , gelah tek Ia maka Kam kap si nuruh Aku . "
43011043	Kenca bage , alu sora megang erlebuh Jesus nina , " O Lasarus , mari ndaratken ! "
43011044	E maka ndarat si enggo mate e . Tanna ras nahena ibaluti alu uis mbentar , ayona ibaluti alu uis . Jenari nina Jesus man kalak si i je , " Tangtangi balutna e , jenari pelepas ia lawes . "
43011045	Ngidah kejadin e nterem kalak Jahudi si reh ngapuli Maria jadi tek man Jesus .
43011046	Tapi lit piga-piga kalak i bas ia nari mulihken ku kalak Parisi nuriken perbahanen Jesus e .
43011047	Erkiteken si e runggu kalak Parisi ras imam-imam si mbelin nina , " Kai nge arus sibahan ? Enggo melala tanda-tanda sengget ibahanNa !
43011048	Adi sipelepas lalap Ia erbahan si bage , nandangi kerina me kalak tek man baNa . Janah dungna reh me Pemerentah Roma ngeruntuhken Rumah Pertoton dingen ngkernepken bangsanta enda . "
43011049	Jenari ngerana sekalak i bas si runggu e , gelarna Kayapas ; ia me Imam si Mbelin i bas tahun si ndai . Nina Kayapas , " La kap iangkandu .
43011050	La kin ietehndu maka ulin sekalak mate guna bangsanta asangken kerina bangsanta enda kernep ? "
43011051	Si tuhuna kai si ikatakenna enda labo i bas ukurna nari . Tapi erkiteken ia Imam si Mbelin i bas tahun si ndai , ernubuat ia maka mate me Jesus guna kalak Jahudi .
43011052	Janah labo guna kalak Jahudi saja , tapi pe gelah kerina anak-anak Dibata si merap ipersadaNa .
43011053	Mulai i bas wari si ndai nari enggo ersada arih kalak Jahudi si erkuasa guna munuh Jesus .
43011054	E maka lanai terang-terangen Jesus erdalan arah Judea . Lawes Ia ku kuta Eperaim deherken gurun pasir ; i je me Ia ringan ras ajar-ajarNa .
43011055	Paksa si ndai lanai ndekah Wari Raya Paskah kalak Jahudi . I kuta-kuta nari nterem kalak reh ku Jerusalem guna mbersihken dirina ope denga paskah e .
43011056	Asum ia pulung i Rumah Pertoton , idaramina Jesus . Nungkun ia sapih-sapih ia nina , " Kuga nge pengakapndu ? Ugapa pe labo Ia reh ku wari Paskah e , ma bage ? "
43011057	Imam-imam si mbelin ras kalak Parisi enggo erbahan momo maka ise metehsa i ja Jesus arus ilaporkenna gelah banci itangkap .
43012001	Enem wari ope Wari Raya Paskah , Jesus lawes ku Betani kuta Lasarus si enggo ipekekeNa i bas si mate nari .
43012002	E maka kuskas Marta nikapken pangan guna ielaken man Jesus ras temue si debanna . Lasarus kundul ras Jesus .
43012003	Kenca e reh Maria , ibabana sada botol galang minak merim si meherga . Icurcurkenna minak e ku nahe Jesus , jenari isapuina alu bukna . E maka merim kerina i bas rumah e .
43012004	Jenari ngerana sekalak ajar-ajar Jesus , gelarna Judas Iskariot ( si ndayaken Jesus ) nina ,
43012005	" Engkai maka la idayaken saja minak e telu ratus duit pirak jenari duitna e ibereken man kalak musil ? "
43012006	Si enda ikatakenna labo erkiteken iukurina kalak musil , tapi erkiteken pinangko ia . Ia kap si njemak perduiten kalak enda janah megati ipakena duit e .
43012007	Tapi nina Jesus , " Ola kam nuhsahi diberu enda ! Pelepaslah ibahanna enda guna penguburenKu !
43012008	Adi kalak musil lit nge pagi lalap ras kam , tapi Aku labo pagi lalap ras kam . "
43012009	Nterem kalak Jahudi megi berita maka Jesus paksa si e i Betani . E maka lawes kalak Jahudi e ku jah . Kalak ndai lawes ku Betani labo erkiteken Jesus saja , tapi pe guna ngenehen Lasarus si enggo ipekeke Jesus i bas si mate nari .
43012010	E maka imam-imam ersura-sura munuh Lasarus pe ;
43012011	sabap erkiteken Lasarus enggo nterem kalak Jahudi nadingken peminpin-peminpinna janah tek ia man Jesus .
43012012	Pepagina kalak si nterem si reh ku Jerusalem ngerayaken Paskah megi berita maka Jesus sangana i dalan nandangi seh ku Jerusalem .
43012013	E maka itektekna lambe jenari ialo-alona Jesus . Ersurak-surak ia nina , " Pujilah Dibata ! Ipasu-pasu gelah Kam si reh i bas gelar Tuhan ! Ipasu-pasu gelah Raja kalak Israel ! "
43012014	Paksa e idapeti Jesus sada kelede si nguda denga . IersakNa kelede e bagi si tersurat i bas Pustaka Si Badia ,
43012015	" Ola mbiar o kuta Sion ! Nehenlah reh Rajandu , iersakNa kelede nguda ! "
43012016	Paksa si e la iangka ajar-ajar Jesus kai ertina kata enda . Tapi kenca Jesus ipakuken ku kayu persilang janah kenca Ia ipekeke Dibata i bas si mate nari , iinget ajar-ajar maka si tersurat enda e me kerna Jesus janah enggo pe jadi man baNa .
43012017	Kalak si i je tupung Jesus ngelebuh Lasarus gelah ndarat i bas kuburen nari dingen mpekekesa i bas si mate nari terus ersaksi kerna kejadin e .
43012018	Erkiteken si e me maka nterem kalak njumpai Jesus , sabap ibegina maka enggo ibahan Jesus tanda sengget si mbelin e .
43012019	Nina kalak Parisi sapih-sapih ia , " Nehenlah , kerina usahanta sia-sia , sabap i ja pa pe nterem kalak ngikutken Ia ! "
43012020	I bas jelma si nterem si lawes ku Jerusalem guna ngikuti kebaktin i bas wari raya e , lit piga-piga kalak Junani .
43012021	Ijumpaina Pilipus ( ia i Betsaida daerah Galilea nari ) jenari nina , " O , tuan mesikel kal kami jumpa ras Jesus . "
43012022	Idahi Pilipus si Andereas , jenari iturikenna sura-sura kalak Junani e man bana . Kenca bage duana ia lawes ngatakenca man Jesus .
43012023	Ngaloi Jesus man bana duana , " Genduari enggo seh paksana , Aku , Anak Manusia persuruhen Dibata ipermuliaken .
43012024	Kukataken man bandu : Si tuhuna sengkebuah page labo reh buena adi la kin isuanken dingen mate . Adi benih e isuanken dingen mate , melala me buahna .
43012025	Kalak si engkelengi geluhna si i doni enda , bene kap kegeluhenna e . Tapi kalak si nembeh atena geluhna si i bas doni enda , kegeluhen si tuhu-tuhu dingen si rasa lalap tetap jadi sikerajangenna .
43012026	Ise atena jadi persuruhenKu , ikutkennalah Aku ; gelah persuruhenKu tetap ras Aku amin i japa pe Aku ringan janah persuruhenKu ipehaga BapangKu . "
43012027	Jenari nina Jesus , " Genduari ceda kal ateKu . Kuga ndia ningKu ? Kukataken ndia pagi , ' O Bapa , pedauh min paksa kiniseran enda i bas Aku nari ? ' Lang , sabap guna si e kap Aku reh , gelah Kunanami kiniseran e .
43012028	O Bapa ipermuliakenlah gelarNdu ! " Jenari terbegi sora i langit nari Nina , " Enggo Kupermuliaken Ia , janah tetap denga Kupermuliaken . "
43012029	Megi sora e nina kalak si nterem si tedis i je , " Sora lenggur kap e . " Tapi deba nina , " Labo ! Malekat nge ngerana man baNa ! "
43012030	Tapi nina Jesus man kalak si nterem si megi sora e , " Labo man gunangKu maka reh sora e , tapi man gunandu .
43012031	Genduari me paksana doni enda iadili . Genduari italuken me si Penguasa doni enda .
43012032	Kenca Aku ipeganjangken i doni nari , Kurintak me kerina manusia man bangKu . "
43012033	( Alu kataNa enda me iturikenNa kerna kematen si nandangiinanamiNa . )
43012034	Jenari ngaloi kalak si nterem , " Rikutken Undang-undang kami , Mesias si ipadanken Dibata e nggeluh me rasa lalap . Engkai maka ikatakenNdu si reh i bas Dibata nari e ipeganjangken i doni nari ? Ise kin Anak Manusia si reh i bas Dibata nari e ? "
43012035	Erjabap Jesus , " Kentisik nari ngenca terang e ringan i tengah-tengahndu . Teruskenlah perdalanenndu asum terang e lit denga i tengah-tengahndu , gelah ola kam ikuasai si gelap ; sabap kalak si erdalan i bas gelap , la ietehna ku ja ia lawes .
43012036	Dage teklah kam man terang e , asum terang e ras kam denga , gelah kam jadi kalak si nggeluh i bas terang . " Kenca ikataken Jesus si e , lawes Ia cebuni gelah la idah Kenca ikataken Jesus si e , lawes Ia cebuni gelah la idah kalak si nterem .
43012037	Aminna gia enggo melala tanda sengget ibahan Jesus i lebe-lebe kalak si nterem e , labo ia tek man Jesus .
43012038	Alu bage enggo seh nubuat Nabi Jesaya nina , " O Tuhan ise nge tek nandangi berita si ipeseh kami ? Janah man ise kin enggo tangkas kuasa Tuhan ? "
43012039	Kalak ndai la ngasup tek sabap enggo pe ikataken Nabi Jesaya ,
43012040	" Enggo pentang ibahan Dibata matana , bage pe enggo ipemersik Dibata ukurna ; gelah matana la erpengidah , janah ukurna la erpengangka . Gelah ola ia mulihken man bangKu janah gelah ola Kualemi dosa-dosana nina Dibata . "
43012041	Si enda nai ikataken Nabi Jesaya erkiteken enggo idahna kemulian Jesus si mbelin janah erkiteken si e maka ia ernubuat kerna Jesus .
43012042	Amin bage gia nterem nge kalak Jahudi si erkuasa tek man Jesus . Tapi erkiteken mbiar ia ipedarat kalak Parisi i bas Rumah Pertoton nari la ia terang-terangen encakapken kinitekenna .
43012043	Ngenan atena pujin i bas manusia nari asangken pujin i bas Dibata nari .
43012044	Jenari nina Jesus alu sora megang , " Ise tek man bangKu , labo man bangKu saja ia tek tapi man si nuruh Aku .
43012045	Ise ngidah Aku , idahna pe si nuruh Aku .
43012046	Aku reh ku doni enda bali ras terang , gelah kalak si tek man bangKu la tading i bas gelap .
43012047	Kalak si megi pengajarenKu tapi la ikutkenna , labo Aku ngukumsa . Aku reh labo guna ngukum doni enda , tapi guna mulahisa i bas ukumen nari .
43012048	Kalak si nulak Aku dingen la ngaloken pengajarenKu lit nge pagi si ngukum ia . Kata si enggo Kupeseh e pagi ngukum ia i bas wari pendungi !
43012049	Aku ngerana labo bagi ate-ateKu saja , tapi Bapa nge si nuruh Aku , janah Ia ngaturken kai arus Kukataken ras Kuturiken .
43012050	Janah Kueteh maka perentahna e mereken kegeluhen si tuhu-tuhu si la erkeri-kerin . E maka Kupeseh kai si iajarken Bapa man Bangku . "
43013001	Sada wari ope Wari Raya Paskah , enggo ieteh Jesus maka seh paksaNa itadingkenNa doni enda janah mulih Ia ku BapaNa . Keleng kal ateNa teman-temanNa i doni enda janah seh ku kedungenna tetap ateNa keleng .
43013002	Jesus ras ajar-ajarNa sangana man berngi . Iblis enggo erdahin i bas ukur Judas anak Simon Iskariot guna ndayaken Jesus .
43013003	Ieteh Jesus maka enggo ibereken Dibata kuasa kai pe man baNa . Ieteh Jesus pe maka Ia reh i bas Dibata nari janah nandangi mulih ku Dibata .
43013004	E maka tedis Jesus , itangtangina jubahNa , jenari ibentingkenNa uis .
43013005	ItamakenNa lau ku bas sambung , jenari iburihiNa nahe ajar-ajarNa janah ielapNa alu uis si ibentingkenNa .
43013006	Asum seh giliren Simon Petrus nina Simon Petrus man Jesus , " O Tuhan , Kam kin arusna si murihi nahengku ? "
43013007	Erjabap Jesus man Simon Petrus , " Si Kubahan genduari e , la iangkandu , tapi pagin tangkas kap man bandu . "
43013008	Ngaloi ka Petrus , " Asa ndigan pe la kubere iburihiNdu nahengku ! " Tapi nina Jesus man bana , " Adi la Kuburihi nahendu lanai kam ajar-ajarKu . "
43013009	Ngaloi Simon Petrus , " O Tuhan , adi bage kin ola nahengku saja burihi ! Tapi burihilah tanku ras takalku pe ! "
43013010	Nina Jesus , " Kalak si enggo ridi enggo kap bersih kerina kulana , e maka lanai bo perlu ia ridi ; nahena saja ngenca perlu iburihi . "
43013011	Kam enggo bersih kerina , sekalak ngenca lang . ( Enggo ieteh Jesus ise si nandangi ndayaken Ia ; perbahan si e me maka nina , " Kam enggo bersih kerina , sekalak ngenca lang . " )
43013012	Kenca dung iburihi Jesus kerina nahe ajar-ajarNa e , ipakeNa ka mulihi jubahNa ndai , jenari kundul Ia ku inganNa . Kenca bage nungkun Jesus nina , " Iangkandu kin kai tujunna si Kubahan man bandu enda ndai ?
43013013	Ikatakenndu Aku Guru bage pe Tuhan . Payo kap si ikatakenndu e ; sabap tuhu me Aku Guru dingen Tuhan .
43013014	Dage adi Aku , Guru dingen Tuhanndu enggo murihi nahendu , patut pe maka kam siburih-burihen nahe .
43013015	Enggo Kubahan si man usihenndu gelah banci ibahanndu bagi si enggo Kubahan man bandu e .
43013016	Kukataken man bandu : Situhuna la lit budak belinen asangken tuanna . Labo lit suruh-suruhen belinen asangken si nuruh ia .
43013017	Genduari enggo ietehndu kerna si enda ; malem tuhu-tuhu atendu adi idalankenndu i bas geluhndu .
43013018	Aku ngerana enda labo kerna kam kerina . Kueteh nge ise enggo Kupilihi . Tapi kai si tersurat i bas Pustaka Si Badia arus seh . I bas Pustaka Si Badia lit tersurat , ' Kalak si man ras Aku , ia me si ngelawan Aku . '
43013019	Si enda Kukataken man bandu ope denga jadi , gelah kenca jadi , tek kam maka ' Aku me Aku . '
43013020	Kukataken pe man bandu : Kalak si ngaloken persuruhenKu , ialokenna pe Aku , janah kalak si ngaloken Aku , ialokenna pe Dibata si nuruh Aku . "
43013021	Kenca ikataken Jesus si e , megogo kal ateNa . E maka ngerana Ia alu terus terang nina , " Kukataken man bandu , si tuhuna sekalak i bas kam nandangi ndayaken Aku . "
43013022	Tumpat kal ukur ajar-ajar , e maka sinihenen ia sapih-sapih ia , sabap la ietehna ise kata Jesus e .
43013023	Sekalak ajar-ajar si lebih ikelengi Jesus kundul rembak ras Ia .
43013024	E maka ikuit Simon Petrus ia , jenari nina , " Sungkun ise kin kataNa e ? "
43013025	E maka ajar-ajar si kundul rembak ras Jesus ndai ngerembaki Jesus tole jenari nina nungkun , " O Tuhan , ise kin kataNdu e ? "
43013026	Erjabap Jesus , " Kucalehken me roti enda ku bas mangkuk jenari man ise kari kubereken , ia me katangKu . " Kenca icalehkenNa roti e , iberekenNa man Judas anak Simon Iskariot .
43013027	Asum ialoken Judas roti e minter ibengketi Iblis ia . Jenari nina Jesus man bana , " Kai si enggo irencanakenndu e , minterlah bahan ! "
43013028	Sekalak pe ajar-ajar la ngangkasa kai si ikataken Jesus e .
43013029	Piga-piga ajar-ajar erpengakap maka Judas isuruh Jesus nukur keperlun guna perayan Paskah ; ntah isuruh Jesus ia mereken penampat man kalak musil , sabap Judas me si njemak duit .
43013030	Kenca ialoken Judas roti e , minter ia lawes ndarat ; paksa si e wari enggo gelap .
43013031	Kenca Judas lawes nina Jesus , " Genduari ipetangkas me kemulian Anak Manusia si isuruh Dibata janah kemulian Dibata pe ipetangkas arah Ia .
43013032	Adi kemulian Dibata ipetangkas arah Ia maka Dibata pe mpetangkas kemulian Anak Manusia e i bas diriNa , janah minter me ibahanNa .
43013033	O anakku , kentisik nari ngenca Aku ras kam . Idaramindu me pagi Aku . Tapi genduari Kukataken man bandu bagi si enggo Kukataken man kalak Jahudi e , ' Kam labo banci lawes ku inganKu e . '
43013034	Kubereken man bandu pedah si mbaru , e me : Sikeleng-kelengenlah kam . Bagi Aku enggo engkelengi kam , kam pe min arus sikeleng-kelengen .
43013035	Adi sikeleng-kelengen kam , kerina kalak meteh maka kam ajar-ajarKu . "
43013036	Jenari nungkun Simon Petrus man Jesus nina , " O Tuhan , ku ja kin ateNdu lawes ? " Erjabap Jesus , " Genduari labo banci Aku ikutkenndu ku inganKu lawes e , tapi denggo ikutkenndu nge Aku . "
43013037	E maka nungkun ka Petrus nina , " O Tuhan ngkai maka la banci Kam kuikutken genduari ? Aku pang mate man gunaNdu . "
43013038	Ngaloi Jesus , " Tuhu-tuhu kin kam enggo pang mate man gunangKu ? " Kukataken man bandu , " Si tuhuna ope denga tekuak manuk enggo ipersokenndu pagi Aku telu kali . "
43014001	Jenari nina Jesus man ajar-ajarNa kerina , " Ola aru atendu . Ernalemlah kam man Dibata janah ernalem pe kam man bangKu .
43014002	I bas rumah BapangKu mbas ingan ; janah lawes me Aku nikapken ingan man bandu . Tuhu kap enda ; adi lang labo Kukataken bage man bandu .
43014003	Kenca Aku lawes nikapken ingan man bandu , reh denga pagi Aku ngalo-ngalo kam , gelah i ja Aku i je kam pe .
43014004	Ietehndu dalanna ku inganKu lawes e . "
43014005	E maka nungkun Tomas man Jesus , " O Tuhan , la kap ieteh kami ku ja Kam lawes ; kuga ka pemeteh kami dalanna ku je ? "
43014006	Erjabap Jesus man Tomas , " Aku kap dalan nandai Dibata , dingen ndatken kegeluhen . Ise pe la banci ndahi Bapa adi la arah Aku .
43014007	Adi Aku enggo itandaindu , BapangKu e pe enggo itandaindu . Genduari nari itandaindu me Ia janah enggo pe idahndu . "
43014008	E maka nina Pilipus man Jesus , " O Tuhan cidahken dage Bapa e man kami , gelah puas iakap kami . "
43014009	Ngaloi Jesus , " O Pilipus , bage dekahna enggo Aku ras kam kerina , langa kin Aku itandaindu ? Ise enggo ngidah Aku , enggo idahna pe Bapa e . Engkai maka nindu , ' Cidahken Bapa e man kami ? '
43014010	O Pilipus , la kin kam tek maka Aku ersada ras Bapa , janah Bapa ersada ras Aku ? Kerina si enggo Kukataken man bandu , labo i bas Aku nari saja . Bapa si ersada ras Aku e me si ndahiken kerina si e .
43014011	Teklah kam maka Aku ersada ras Bapa , janah Bapa ersada ras Aku . Adi la kam tek arah si Kukataken enda , arah perbahanenKu e lah gia kam tek .
43014012	Kukataken man bandu maka situhuna kalak si tek man bangKu , ibahanna me bagi si enggo Kubahan . Tuhu ibahanna pe terbelinen asangken si e , sabap Aku lawes ndahi BapangKu .
43014013	Maka kai pe pagi ipindondu i bas gelarKu , Kubereken nge , gelah Bapa ipemuliaken arah Anak e .
43014014	Ntah kai gia ipindondu i bas gelarKu , Kubereken nge . "
43014015	" Adi keleng atendu Aku , ikutkenlah pedah-pedahKu .
43014016	Kupindoken me man BapangKu gelah isuruhNa Penampat si deban man bandu e me Kesah si naksiken kebenaren kerna Dibata , gelah itemaniNa kam rasa lalap .
43014017	Doni enda la ngasup ngaloken Ia sabap la Ia idah doni enda dingen la itandaina . Tapi kam itandaindu Ia sabap Ia ras kam , janah kam ringan i bas Ia .
43014018	Labo kam Kutadingken melumang . Reh nge Aku mulihken ndahi kam .
43014019	Kentisik nari , lanai bo Aku idah doni enda . Tapi kam idahndu nge Aku janah perbahan Aku nggeluh , kam pe nggeluh me .
43014020	I bas wari e pagi , ietehndu me maka Aku ersada ras Bapa , janah kam ersada ras Aku bage pe Aku ersada ras kam .
43014021	Kalak si ngaloken dingen ngikutken pedah-pedahKu , ia me si engkelengi Aku . Kalak si engkelengi Aku ikelengi BapangKu kap ia ; janah Aku pe engkelengi ia ras Kupetandaken diringKu man bana . "
43014022	Jenari nina Judas ( labo Judas Iskariot ) , " O Tuhan nggit Kam mpetandaken diriNdu man kami , janah la man doni enda ? "
43014023	Erjabap Jesus , " Kalak si engkelengi Aku , ikutkenna kap katangKu . Alu bage ikelengi BapangKu me ia , janah Bapa ras Aku reh ndahi ia dingen ringan ras ia .
43014024	Kalak si la engkelengi Aku , labo ikutkenna katangKu . Kata si ibegikenndu labo katangKu tapi rehna i bas Bapa si nuruh Aku e nari .
43014025	Si enda Kukataken man bandu asum Aku ras kam denga .
43014026	Si nampati , e me Kesah Si Badia , si isuruh Bapa pagi i bas gelarKu , iajariNa kam kerna kai pe ; dingen ipersingetiNa kam pagi kerna kerina si enggo Kukataken man bandu .
43014027	Malem me atendu Kutadingken ; Kemalemen ateKu Kubereken man bandu . Carana Aku mere kemalemen ate e man bandu labo bali ras cara doni enda merekenca . Ola ukurndu gulut janah ola kam mbiar .
43014028	Enggo ibegindu maka ningku , ' Lawes me Aku , tapi reh ka nge pagi Aku ndahi kam . ' Adi keleng atendu Aku , meriah nge ukurndu Aku lawes ndahi Bapa , sabap BapangKu e belinen nge kuasaNa asangken Aku .
43014029	Genduari enggo Kukataken si e man bandu ope denga jadi ; gelah kenca jadi pagi si e tek kam .
43014030	Lanai bo Aku gedang ngerana ras kam , sabap si Penguasa doni enda reh me . Si tuhuna labo lit kuasana nandangi Aku .
43014031	Tapi gelah ieteh doni enda maka keleng ateKu Bapa , e me sabapna maka Kuikutken kerina si isuruh Bapa . Ota lawes kita i bas ingan enda nari . "
43015001	" Aku kap batang anggur si tuhu-tuhu , janah BapangKu kap perkebun anggur e .
43015002	Dahan-dahan si la erbuah itektekNa , janah dahan-dahan si erbuah ibersihkenNa alu mutiki tunas-tunas si la erguna gelah reh buena buahna .
43015003	Kam enggo ibersihken alu kata si Kukataken man bandu .
43015004	Tetaplah min kam i bas Aku , janah Aku pe tetap i bas kam . Dahan labo ngasup erbuah adi la kin ersada dahan e ras batangna . Bage me pe kam , adi la kin kam ersada ras Aku labo kam erbuah .
43015005	Aku kap batang anggur janah kam me dahan-dahanna . Kalak si tetap i bas Aku dingen Aku i bas ia melala me buahna ; sabap adi la kin ras Aku labo kam ngasup erbahan kai pe .
43015006	Kalak si la tetap i bas Aku itektek me bagi dahan . Jenari kerah me ia . Ipepulung me dahan e jenari iambekken ku bas api .
43015007	Adi kam tetap i bas Aku janah KatangKu tetap nggeluh i bas kam , banci ipindondu kai pe atendu , janah ialokenndu me kai si ipindondu e .
43015008	Adi melala buahndu , kam me ajar-ajarKu , janah i bas si e ermulia me BapangKu .
43015009	Kam Kukelengi bali ras Bapa engkelengi Aku ; tetap min kam i bas kekelengenKu e .
43015010	Adi ikutkenndu pedah-pedahKu , tetap nge kam Kukelengi , bali ras Aku ngikutken pedah-pedah BapangKu , janah tetap Aku ikelengiNa . "
43015011	" Si enda Kukataken man bandu gelah inanamindu keriahenKu janah gelah tuhu-tuhu kal meriah ukurndu .
43015012	Enda me pedahKu : Sikeleng-kelengen min kam bagi Aku engkelengi kam .
43015013	Labo lit keleng ate si belinen asangken keleng ate kalak si nggit ngasamken kesahna guna teman-temanna .
43015014	Kam teman-temanKu adi idalankenndu kai si Kupedahken man bandu .
43015015	Lanai bo kam Kugelari juak-juak , sabap sekalak juak-juak labo ietehna kai si ibahan tuanna . Tapi Kugelari kam teman-temanKu sabap man bandu enggo Kupeseh kerina si enggo Kubegi i bas BapangKu nari .
43015016	Labo kam si milih Aku . Tapi Aku nge milih kam janah nuruh kam lawes gelah erbuah meramis , e me buah si tahan rasa lalap . Adi bage , kai pe ipindondu i bas gelarKu ibereken Bapa e nge man bandu .
43015017	Dage pedahKu man bandu : Sikeleng-kelengenlah kam . "
43015018	" Adi nembeh ate doni enda man bandu , ingetlah maka enggo leben nembeh atena man bangKu .
43015019	Adi nggit kam jadi sikerajangen doni , ikelengi doni enda nge kam bagi anak-anakna . Tapi kam enggo Kupilih i bas doni enda nari , e maka genduari lanai kam sikerajangen doni . Perbahan si enda me maka nembeh ate doni enda man bandu .
43015020	Ingetlah kai si enggo Kukataken man bandu , ' La lit juak-juak belinen asangken tuanna . ' Adi ibahan kalak Aku ngenanami kiniseran , kam pe ibahan kalak me ngenanami kiniseran . Adi ikutkenna katangKu , katandu pe ikutkenna me .
43015021	Kerina pagi si enda ibahanna man bandu erkiteken kam sikerajangenKu ; bage pe erkiteken la itandaina si Nuruh Aku .
43015022	Bicara la Aku reh , janah la Aku pernah ngerana man bana , labo min ndai ia banci isalahken . Tapi genduari lanai lit perdalihenna kerna dosana e .
43015023	Kalak si nembeh atena man bangKu , nembeh pe atena man BapangKu .
43015024	Bicara la Kubahan tanda-tanda sengget si mbelin i lebe-lebena , labo min ndai ia ndabuh ku bas dosa ; tapi genduari enggo idahna perbahanenKu , si langa pernah ibahan kalak , janah elem-elem ia man bangKu ras man BapangKu .
43015025	Alu bage enggo seh kai si tersurat i bas kitap Undang-undangna , ' Elem-elem ia man bangKu la lit dalanna . '
43015026	Kusuruh pagi Penampat si reh i bas Bapa nari ndahi kam . Ia kap Kesah si ncidahken kebenaren Dibata . Adi enggo pagi reh Ia kap si eraksi kerna Aku .
43015027	Kam pe arus ngerana kerna Aku , sabap tangtangna nari kam ras Aku . "
43016001	" Si enda Kukataken man bandu gelah ola monce-once kinitekenndu .
43016002	Ipedaratna me kam i bas rumah pertoton nari . Reh me pagi paksana maka kalak si munuh kam erpengakap maka arah perbahanenna e isehkenna peraten Dibata .
43016003	Bagenda perbahanenna man bandu erkiteken la itandaina BapangKu bage pe la itandaina Aku .
43016004	Tapi si enda enggo Kukataken man bandu genduari gelah kenca seh pagi bage ingetndu maka enggo Kukataken man bandu kerna si e . " " Si enda la Kukataken man bandu nai nari sabap ras kam denga Aku .
43016005	Genduari lawes me Aku ndahi si Nuruh Aku , tapi sekalak pe la kam nungkun , ' Ku ja Kam lawes ? '
43016006	Genduari megogo atendu erkiteken enggo Kukataken si enda man bandu .
43016007	Tapi Kukataken man bandu : Si tuhuna man bandu ulin kap Aku lawes . Sabap adi la Aku lawes , labo reh Penampat e . Tapi adi lawes Aku , Kusuruh me Ia ndahi kam .
43016008	Kenca pagi reh Penampat e ipetangkasNa me man bangsa doni enda maka pengertin bangsa doni enda salah kerna dosa , kerna ise si benar bage pe kerna ukumen si reh i bas Dibata nari .
43016009	IpetangkasNa maka bangsa doni enda salah pengertinna kerna dosa perbahan la ia tek man bangKu .
43016010	Ipetangkas Penampat e me pagi man bangsa doni enda maka Aku nge benar alu encidahken maka adi lanai Aku idahndu i bas doni enda , e me tandana Aku enggo lawes ndahi Bapa .
43016011	IpetangkasNa maka salah pengertin bangsa doni enda kerna ukumen si rehna i bas Dibata nari alu encidahken maka si Penguasa doni enda enggo iukum .
43016012	Melala denga ateKu Kukataken man bandu , tapi genduari langa kam ngasup ngalokenca .
43016013	Tapi asum reh pagi Kesah si naksiken kebenaren kerna Dibata , ipetangkasNa me man bandu kebenaren kerna Dibata alu serta . Ia ngerana labo bagi ate-ateNa saja , tapi ikatakenNa me kai si ibegiNa dingen iturikenNa kai si nandangi jadi .
43016014	IpermuliakenNa pagi Aku , sabap iberitakenNa me man bandu kai si ialokenNa i bas Aku nari .
43016015	Kerina si lit i bas BapangKu sikerajangenKu pe . E me sabapna Kukataken man bandu maka ialoken Kesah e me kai si Kubereken man baNa gelah ipesehNa man bandu . "
43016016	" Kentisik nari lanai Aku idahndu , jenari kentisik nari ka idahndu ka me Aku . "
43016017	Megi kata Jesus e , piga-piga ajar-ajarNa sisungkun-sungkunen sapih-sapih ia nina , " Kai nge maksudNa maka nina , ' Kentisik nari lanai Aku idahndu ; jenari kentisik nari ka idahndu ka me Aku ? ' IkatakenNa pe , ' Sabap lawes me Aku ndahi Bapa . '
43016018	Kai nge maksudNa , ' Kentisik nari ' e ? La kap siangka maksudNa ! "
43016019	Ieteh Jesus maka nungkun ate ajar-ajar man baNa , e maka nina , " Enggo Kukataken man bandu , ' Kentisik nari lanai Aku idahndu ; jenari kentisik nari ka idahndu ka me Aku . ' Kerna si enda kin maka kam sisungkun-sungkunen ?
43016020	Kukataken man bandu : Si tuhuna tangis-ngandung kam pagi , tapi bangsa doni enda ermeriah ukur . Ceda pagi atendu , tapi ceda atendu e salih jadi keriahen .
43016021	Sekalak diberu si nandangi mupus aru atena , sabap enggo seh paksa kiniseranna . Tapi kenca tubuh anak e , lanai ingetna kiniseranna e , sabap meriah ukurna erkiteken enggo tubuh sada anak ku doni enda .
43016022	Bage me pe kerna kam : Genduari ceda atendu , tapi kenca jumpa kita pagi mulihi tuhu-tuhu meriah kal ukurndu , janah ise pe la ngasup muat keriahen si lit i bas kam e .
43016023	I bas wari e pagi lanai lit penungkunenndu man bangKu . Kukataken man bandu : Si tuhuna ntah kai gia ipindondu man Bapa i bas gelarKu , iberekenNa nge man bandu .
43016024	Seh asa genduari langa pernah ipindondu kai pe i bas gelarKu . Pindolah , tentu ngalo me kam gelah tuhu-tuhu meriah kal ukurndu . "
43016025	" Kerna si enda enggo Kukataken man bandu arah perumpaman . Tapi seh me paksana maka lanai Aku ngerana arah perumpaman man bandu , tapi alu tangkas Kukataken man bandu kerna Bapa e .
43016026	I bas wari e pagi mindo me kam man baNa i bas gelarKu ; janah labo Kukataken maka Aku mindo man baNa guna keperlunndu ,
43016027	sabap kam pe keleng nge ate Bapa e . Keleng ate Bapa e kam perbahan keleng atendu Aku janah tek kam maka Aku reh i bas Dibata nari .
43016028	Tuhu Aku reh i bas Bapa nari , janah enggo reh ku doni enda . Tapi genduari Kutadingken me doni enda ; mulihken Aku ndahi Bapa . "
43016029	Jenari nina ajar-ajar Jesus man Jesus , " Genduari alu tangkas ikatakenNdu man kami , la make perumpaman .
43016030	Genduari enggo ieteh kami kai pe ietehNdu nge ; la Kam perlu kalak nungkun man bandu . Erkiteken si e tek kami maka Kam reh i bas Dibata nari . "
43016031	Ngaloi Jesus , " Enggo kam tek genduari ?
43016032	Reh me paksana , janah enggo seh pe , maka merap me kam kerina , sekalak-sekalak kam lawes ku rumahndu janah itadingkenndu Aku sisada . Tapi amin bage gia labo Aku sisada , sabap Bapa ras Aku kap .
43016033	Si enda Kukataken man bandu gelah malem atendu erkiteken kam ersada ras Aku . Jumpa kiniseran me kam ibahan doni enda . Tapi ola kam mbiar ! Enggo kap Kutaluken doni enda ! "
43017001	Kenca Jesus dung ngerana , itareNa ku langit nina , " O Bapa genduari enggo seh paksana . Pemuliakenlah AnakNdu gelah AnakNdu pe mpermuliaken Kam .
43017002	Enggo iberekenNdu man baNa kuasa nandangi kerina manusia , gelah iberekenNa kegeluhen si tuhu-tuhu si la erkeri-kerin man kalak si iendeskenNdu man baNa .
43017003	Kegeluhen si tuhu-tuhu si la erkeri-kerin e : Itandai kalak Kam ngenca Dibata si tuhu-tuhu , dingen itandaina Jesus Kristus si isuruhNdu .
43017004	Enggo Kucidahken kemulianNdu i doni enda , enggo Kudungi dahin si iberekenNdu man bangKu .
43017005	O Bapa , muliakenlah Aku genduari i bas adep-adepenNdu bagi Aku ermulia nai ras Kam ope denga lit doni enda .
43017006	Kam enggo Kupetandaken man kalak si enggo iendeskenNdu man bangKu , si enggo ipilihNdu i bas doni enda nari . SikerajangenNdu kap ia , janah enggo iendeskenNdu man bangKu . Enggo ikutkenna kataNdu ,
43017007	janah genduari ietehna kerina si iberekenNdu man bangKu rehna i bas Kam nari .
43017008	Enggo Kupeseh Kata si iberekenNdu man bangKu , janah enggo ialokenna . Ngaku pe ia maka Aku reh i bas Kam nari janah tek pe ia maka Kam si nuruh Aku .
43017009	Ertoto Aku man baNdu kerna ia . Labo Aku ertoto kerna doni enda , tapi ertoto kerna kalak si enggo iendeskenNdu man bangKu , sabap sikerajangenNdu kap ia .
43017010	Kerina si lit i bas Aku sikerajangenNdu kap , bage pe kerina si lit i bas Kam sikerajangenKu ; janah kemulianKu teridah arah ia kerina .
43017011	Genduari reh Aku ndahi Kam ; lanai ndekah Aku i doni enda , tapi ia i doni enda denga . O Bapa si Badia , kepkep ia alu KuasaNdu , Kuasa si iberekenNdu man bangKu , gelah ersada ia bagi Kam ersada ras Aku .
43017012	Sanga Aku ras ia denga Kukepkep ia alu KuasaNdu , Kuasa si iberekenNdu man bangKu . Enggo Kukawali ia , janah la lit sekalak pe bene ; kalak si arusna bene e nge ngenca bene gelah seh si tersurat i bas Pustaka Si Badia .
43017013	Genduari reh Aku ndahi Kam , janah kerna si enda Kukataken i doni enda gelah banci igejapkenna keriahenKu si tuhu-tuhu .
43017014	KataNdu enggo Kupeseh man bana , tapi nembeh ate doni enda man bana sabap la ia sikerajangen doni enda bagi Aku la sikerajangen doni enda .
43017015	Labo Kupindo gelah ipedarat ia i bas doni enda nari , tapi Kupindoken man baNdu gelah ikawaliNdu ia i bas si jahat nari .
43017016	Bagi Aku labo sikerajangen doni enda , bage pe ia labo sikerajangen doni .
43017017	Serapken ia man gunaNdu arah kebenaren ; KataNdu kap kebenaren .
43017018	Enggo Kusuruh ia ku doni enda bali ras Aku enggo isuruhNdu ku doni enda .
43017019	Kuendesken diringKu Bandu guna ia , gelah ia pe iserapkenNdu man gunaNdu arah kebenaren .
43017020	Aku ertoto labo saja kerna ia , tapi pe kerna kerina kalak si tek man bangKu erkiteken berita si ipesehna .
43017021	O Bapa , ertoto Aku man baNdu gelah ersada min ia kerina . Ersadalah min ia ras Kita , bagi Kam ersada ras Aku janah Aku ersada ras Kam . Ersadalah min ia gelah tek doni enda maka Kam me si nuruh Aku .
43017022	Kemulian si iberekenNdu man bangKu , enggo Kubereken man bana , gelah ia ersada bagi Kam ersada ras Aku .
43017023	Aku ersada ras ia , janah Kam ersada ras Aku , gelah ia pe min tuhu-tuhu ersada . Alu bage tek doni enda maka Kam si Nuruh Aku , janah idah doni enda maka keleng ateNdu ia bagi keleng ateNdu Aku .
43017024	O Bapa , ateKu min gelah kalak si enggo iendeskenNdu man bangKu , ersada ras Aku i bas inganKu , gelah banci idahna kemulian si iberekenNdu man bangKu ; sabap kam engkelengi Aku ope denga pe doni enda ijadiken .
43017025	O Bapa si bujur , doni enda la nandai Kam , tapi Aku nandai Kam kap , janah kalak si enggo iendeskenNdu man bangKu pe meteh maka Kam me si nuruh Aku .
43017026	Kam enggo Kupetandaken man bana janah Kuterusken me bage gelah keleng ateNdu si iberekenNdu man bangKu seh pe man bana , bage pe gelah ersada Aku ras ia . "
43018001	Kenca dung Jesus ertoto , lawes Ia ras ajar-ajarNa ngepar Lau Kidron . Kenca seh i lepar bengket Jesus ku bas sada peken .
43018002	Judas , si penghianat e meteh ingan e , sabap enggo megati i je pulung Jesus ras ajar-ajarNa .
43018003	E maka reh Judas ku je . Ibabana sada pasuken perajurit ras piga-piga penjaga Rumah Pertoton kalak Jahudi si isuruh imam-imam si mbelin ras kalak Parisi . Kalak enda ndai ersenjata janah ibabana pe lampu ras obor .
43018004	Enggo ieteh Jesus kai si nandangi jadi man baNa ; e maka ideherina si reh e , jenari Nina , " Ise daramenndu ? "
43018005	Erjabap kalak ndai , " Jesus kalak Nasaret e . " Nina Jesus , " Aku kap katandu e . " Judas si penghianat e tedis i je ras kalak ndai .
43018006	Asum nina Jesus , " Aku kap katandu e , " surut kalak e kerina jenari guling ku taneh .
43018007	Isungkun Jesus ka kalak ndai nina , " Ise kin daramenndu ? " Erjabap kalak e , " Jesus kalak Nasaret e . "
43018008	Nina Jesus , " Ma enggo Kukataken man bandu maka Aku me si idaramindu e ? Dage adi Aku kin daramenndu , pelepaslah kalak enda lawes . "
43018009	( Si enda ikataken Jesus gelah seh kai si enggo ikatakenNa , e me , " O Bapa labo sada pe Kupelepas bene kalak si enggo iendeskenNdu man bangKu . " )
43018010	Simon Petrus lit pedangna . Idekdekna pedangna e jenari itampulna juak-juak Imam si Mbelin seh retap cupingna si kemuhen . Gelar juak-juak ndai e me si Malkus .
43018011	Jenari nina Jesus man Petrus , " Sembungken pedangndu e ! Aku labo banci la minem tare calung kiniseran si ibereken BapangKu man bangKu . "
43018012	Jenari itangkap perajurit-perajurit ras perwira bage pe penjaga-penjaga Rumah Pertoton e Jesus .
43018013	Kenca iketna ibabana ngadap man Annas . Si Annas , e me mama Kayapas . Kayapas e me Imam si Mbelin i bas tahun si ndai .
43018014	Kayapas me si enggo ngataken man kalak Jahudi maka ulin sekalak saja mate guna bangsa e kerina .
43018015	Simon Petrus ras sekalak ajar-ajar si deban ngikut-ngikut Jesus . Teman Simon Petrus enda ndai itandai Imam si Mbelin , e maka banci terus ikutkenna Jesus ku kesain rumah Imam si Mbelin e .
43018016	Tapi Petrus nimai i daraten pintu gerbang . Jenari ndarat ka teman Petrus e . Ercakap-cakap ia ras diberu si erjaga i bas pintu gerbang , jenari ibabana Petrus ku bas .
43018017	Tapi nina diberu e man Petrus , " Ma kam kin sekalak i bas ajar-ajarNa e ? " " Lang , " nina Petrus njabapsa .
43018018	I bas berngi si ndai seh kal bergehna . Juak-juak ras si erjaga pegara api i kesain e , jenari cudu ia i kelewet api e . Ideheri Petrus kalak e jenari ikut pe ia cudu .
43018019	Isungkuni Imam si Mbelin me Jesus kerna ajar-ajarNa ras kai si iajarkenNa .
43018020	Nina Jesus , " Terang-terangen kap Aku rusur ngerana . Aku ngajar i bas rumah-rumah pertoton bage pe i bas Rumah Pertoton ingan pulung kalak Jahudi . La pernah Aku ngerana erbuni-buni .
43018021	Engkai maka Aku isungkunindu ? Sungkunilah kalak si enggo megi pengajarenKu . Sungkunilah ia , tentu ietehna nge kai si enggo Kuturiken man bana . "
43018022	Megi pengerana Jesus e , sekalak si erjaga e minter marap Ia janah nina , " Pangna kam ngerana bage man Imam si Mbelin ! "
43018023	Ngaloi Jesus man bana , " Adi lit salah i bas pengeranangKu e , katakenlah man kalak si i jenda salahKu e . Tapi adi labo salah pengeranangKu e , ngkai maka iparapndu Aku ? "
43018024	Jenari isuruh Annas perajurit-perajurit maba Jesus ngadap man Kayapas , Imam si Mbelin e . Paksa si e Jesus igariken denga .
43018025	Petrus tedis denga deher api e dingenna cudu . E maka nina kalak si je man bana , " Ma kam kin sekalak i bas ajar-ajarNa ? " Tapi merso Petrus nina , " Lang . "
43018026	Jenari nina sekalak juak-juak Imam si Mbelin , e me kade-kade si enggo retap cupingna ibahan Petrus , " Ma kam kin si kuidah ras Ia asum i bas peken e ? "
43018027	Merso ka Petrus nina , " Lang . " Kenca bage nina , minter tekuak manuk .
43018028	Kenca terang , erpagi-pagi si lampas ibaba kalak ndai Jesus i bas rumah Kayapas nari ku istana Gubernur . Kalak Jahudi la bengket ku bas istana e sabap la atena ia meluat rikutken Undang-undang agama gelah banci ia ikut i bas man pangan Paskah .
43018029	E maka ndarat Pilatus njumpai kalak e , jenari nungkun ia , nina , " Kai kin salahNa maka iadukenndu ? "
43018030	Erjabap kalak e , " Labo Ia ibaba kami ngadap man bandu adi la kin lit salahNa . "
43018031	Nina Pilatus man kalak e , " Babalah Ia , janah kamlah ngadili Ia rikutken Undang-undang agamandu ! " Ngaloi kalak Jahudi e , " Kami la banci munuh kalak . "
43018032	( Bage me jadi gelah seh kai si enggo ikataken Jesus kernakematenNa . )
43018033	Mulihken Pilatus ku bas istana jenari idilona Jesus . Nungkun ia man Jesus nina , " Kam kin raja kalak Jahudi e ? "
43018034	Erjabap Jesus , " I bas ukurndu nari kin penungkunenndu enda ntah kalak si deban enggo erberita man bandu kerna Aku ? "
43018035	Ngaloi Pilatus , " Kalak Jahudi kin aku ? BangsaNdu ras imam-imam simbelin e nge si ngendesken Kam man bangku . Kai kin enggo ibahanNdu ? "
43018036	Nina Jesus , " KinirajanKu labo i bas doni enda nari asalna . Adi i bas doni enda nari kin KinirajanKu tentu enggo ngelawan suruh-suruhenKu gelah ola Aku iendesken man kalak Jahudi . Tapi KinirajanKu labo i bas doni enda nari ! "
43018037	Jenari nungkun Pilatus , " Adi bage , raja dage kam ? " Erjabap Jesus , " Bagi katandu e me . Aku tubuh dingen reh ku doni enda , guna encidahken kebenaren Dibata . Janah kalak si ngaloken kebenaren Dibata e ibegikenna nge Aku . "
43018038	Jenari nungkun ka Pilatus nina , " Kai kin kebenaren e ? " Jenari ndarat ka Pilatus njumpai kalak Jahudi e . Nina , " La lit kudat salahNa guna ngukum Ia .
43018039	Tapi rikutken kebiasan i tengah-tengahndu , i bas tep-tep Wari Raya Paskah kupulahi sekalak tahanen man bandu . Atendu kin maka kupulahi Raja kalak Jahudi e man bandu ? "
43018040	Erjabap kalak Jahudi e alu sora si megang , " Lang ! Ola Ia pulahi . Pulahilah si Barabas ! " ( Barabas e me sekalak pengerampok . )
43019001	Kenca bage isuruh Pilatus perajurit-perajuritna ngeligas Jesus .
43019002	Ibahan perajurit-perajurit tengkuluk duri jenari itamakenna ku takal Jesus . Kenca bage ipakekenna man Jesus jubah si megara tua .
43019003	Ideherina Jesus jenari nina , " Tabi , o Raja kalak Jahudi ! " Kenca bage iparapna Jesus .
43019004	Ndarat ka Pilatus sekali nari , jenari nina man kalak si nterem e , " Nehenlah , kubaba me Ia ndarat ku lebe-lebendu gelah idahndu maka la lit kudat salahNa guna ngukum Ia . "
43019005	E maka ndarat me Jesus si enggo make tengkuluk duri ras jubah si megara tua e . Nina Pilatus man kalak si nterem e , " Nehenlah ! Enda me Ia ! "
43019006	Ngidah Jesus enggo ndarat nina imam-imam si mbelin ras pengawal-pengawal alu sora megang , " Pakukenlah Ia ku kayu persilang ! Pakukenlah Ia ku kayu persilang ! " Nina Pilatus man kalak e , " Babalah Ia , janah kamlah makuken Ia ku kayu persilang . Aku , la lit kudat salahna guna ngukum Ia . "
43019007	Ngaloi kalak Jahudi e , " Rikutken Undang-undang agama kami Ia arus iukum mate , sabap iakukenNa maka Ia Anak Dibata . "
43019008	Megi kata e reh biarna Pilatus .
43019009	Mulihken Pilatus ku bas istana jenari nungkun ia man Jesus nina , " I ja nari kin Kam ? " Tapi la ngaloi Jesus .
43019010	E maka nina Pilatus man baNa , " La kam nggit ngaloi aku ? Ingetlah ! Lit kap kuasangku mulahi Kam janah lit pe kuasangku makuken Kam ku kayu persilang ! "
43019011	Ngaloi Jesus , " Labo lit kuasandu nandangi Aku adi la kin ibereken Dibata man bandu . E maka belinen nge dosa kalak si ngendesken Aku man bandu asangken dosandu ! "
43019012	Megi kata Jesus e , idarami Pilatus dalan guna mulahi Jesus . Tapi ngerana kalak Jahudi alu sora si megang nina , " Adi ipulahindu Ia , e tandana kam la erteman ras pemerentah Roma ! Kalak si ngakuken dirina raja , musuh pemerentah kap . "
43019013	Megi kata enda , ibaba Pilatus me Jesus ndarat , jenari kundul Ia i bas kursi pengadilen i bas ingan si igelari Kesain Batu ( I bas cakap Heber igelari : Gabbata . )
43019014	Matawari nandangi ciger . Karaben i bas wari si e ibenaken me Wari Raya Paskah . Nina Pilatus man kalak Jahudi e , " Enda me Rajandu ! "
43019015	Ngaloi kalak si nterem alu sora si megang , " Bunuhlah Ia ! Bunuhlah Ia ! Pakukenlah Ia ku kayu persilang ! " Nungkun Pilatus , " Atendu kin gelah kupakuken Rajandu enda ku kayu persilang ? " Erjabap imam-imam si mbelin , " Raja Roma ngenca raja kami . "
43019016	Kenca bage iendesken Pilatus me Jesus man kalak e guna ipakuken ku kayu persilang . E maka ibaba kalak ndai me Jesus .
43019017	Ndarat Jesus , ipersanNa kayu persilang inganNa ipakuken . Erdalan Ia ku ingan si igelari Ingan Takal-takal . ( I bas cakap Heber igelari Golgota . )
43019018	I je me Jesus ipakuken kalak ndai ku kayu persilang . Ipakukenna pe dua kalak penjahat , sekalak arah kawes Jesus , sekalak nari arah kemuhenNa .
43019019	Isuratken Pilatus sada keterangen kerna salah Jesus e me , " Jesus kalak Nasaret , Raja kalak Jahudi " , jenari ileketkenna i kayu persilang arah babo takal Jesus .
43019020	Nterem kalak Jahudi ngogesa , sabap ingan Jesus ipakuken e la ndauh i kuta nari . Keterangen ndai isuratken i bas cakap Heber , Latin bage pe i bas cakap Junani .
43019021	Nina Imam si Mbelin kalak Jahudi man Pilatus , " Ola suratken : Raja kalak Jahudi , tapi suratkenlah , ' Nina kalak enda : Aku kap Raja kalak Jahudi . ' "
43019022	Tapi ngaloi Pilatus , " Kai si enggo kusuratken e , lanai banci isambari ! "
43019023	Kenca Jesus ipakuken perajurit-perajurit e , ibuatna uis Jesus jenari ibagi empatkenna , tersada bagin ia sekalak . Ibuatna pe jubah Jesus , jubah e i datas nari seh ku teruh la lit penjarumenna .
43019024	Nina perajurit e sapih-sapih ia , " Jubah enda ola sicaingken . Sitikam tandukken sajalah guna nentuken man ise jubah enda . " Si enda jadi gelah seh si tersurat i bas Pustaka Si Badia , " Ibagi-bagikenna uisKu , janah itikam tandukkenna jubahKu . " Enda me si ibahan perajurit-perajurit e .
43019025	Deherken kayu persilang Jesus , tedis nandeNa , senina nandeNa , Maria ndehara Kleopas ras Maria Magdalena .
43019026	Idah Jesus nandeNa tedis i je ras ajar-ajar si ikelengiNa , e maka Nina man nandeNa , " O nande , ena me anakndu . "
43019027	Jenari nina Jesus man ajar-ajar si ikelengiNa e , " Ena me nandendu . " E maka mulai paksa si ndai ibaba ajar-ajar e nande Jesus ringan i bas rumahna .
43019028	Kenca bage ieteh Jesus maka enggo dung kerina dahinNa . Janah gelah seh bagi si tersurat i bas Pustaka Si Badia nina Jesus , " Muas Aku . "
43019029	I bas ingan ndai lit sada guci dem anggur si macem . Icelupken kalak ndai bunga karang ku bas anggur e , jenari icucukkenna ku batang isop , kenca bage idudurkenna ku biber Jesus .
43019030	Icepcep Jesus anggur e , jenari nina , " Enggo dung ! " Jenari mungkuk takalNa , mate Ia .
43019031	Asum Jesus ipakuken e , e me wari Jumat , wari persikapen guna wari Sabat kalak Jahudi . Kalak Jahudi ersura-sura gelah mait kalak si ipakuken e olanai min gantung i kayu persilang , sabap wari Sabat si pepagina , e me wari Sabat si Mbelin . E maka ipindoken kalak Jahudi man Pilatus gelah banci min ipenggelkenna nahe kalak si ipakuken e dingen ipesusurna maitna e i kayu persilang nari .
43019032	E maka ipenggelken perajurit-perajurit nahe kalak si pemena ras si peduaken si ipakuken raduken Jesus e .
43019033	Tapi kenca ia seh ku Jesus nahe Jesus la ipenggelkenna sabap Jesus enggo mate .
43019034	E maka sekalak perajurit nebak awak Jesus alu lembingna ; ndarat dareh ras lau i bas nari .
43019035	( Kalak si ngidah kejadin enda jine nge meritaken kejadinenda , gelah kam pe tek . Kai si iberitakenna e tuhu kap , janah ietehna maka kai si ikatakenna e tuhu-tuhu nge jadi . )
43019036	Si enda jadi gelah seh si tersurat i bas Pustaka Si Badia , e me " Sada pe labo ipenggelken tulanNa . "
43019037	Lit pe tersurat i bas Pustaka Si Badia , " Ipernehen kalak si nebak e me Kalak si enggo itebakna . "
43019038	Kenca bage ipindoken Jusup kalak Arimatea man Pilatus gelah banci min ibuatna mait Jesus . ( Si Jusup , e me kalak si enggo tek man Jesus , tapi la terang-terangen sabap mbiar ia kalak Jahudi si erkuasa . ) Pemindon Jusup enda ibere Pilatus , e maka lawes Jusup ngelegi mait Jesus .
43019039	Nikodemus si gelgel e pernah reh ndahi Jesus berngi-berngi , ikut pe ngelegi mait Jesus e . Ibabana kira-kira telu puluh kilo minak mur si isinggur ras minak gaharu .
43019040	Duana kalak enda muat mait Jesus , jenari ibalutina alu kain putih janah itamakenna pe rempah-rempah rikutken adat penguburen kalak Jahudi .
43019041	Deherken ingan Jesus ipakuken e , lit sada peken . I bas peken e lit sada kuburen si mbaru , si langa pernah itamaken ku bas kalak mate .
43019042	Erkiteken wari si ndai e me wari persikapen guna wari Sabat kalak Jahudi , janah kuburen e pe ndeher ka , e maka i je me ikuburken kalak ndai Jesus .
43020001	Erpagi-pagi si lampas i bas wari Minggu e asum gelap denga , lawes Maria Magdalena ku kuburen . Kenca seh i kuburen idahna pintu kuburen e enggo talang .
43020002	E maka kiam ia mulihken : ijumpaina Simon Petrus ras sekalak ajar-ajar si deban , ajar-ajar si ikelengi Jesus . Nina Maria Magdalena , " Enggo ibuat kalak Tuhan i bas kubur nari janah la ieteh kami ku ja ibabana ! "
43020003	E maka minter berkat Petrus ras temanna e ku kuburen .
43020004	Kiam ia duana , tapi pedasen teman Petrus ndai seh ku kuburen .
43020005	Itungkirna ku bas kuburen e janah idahna i je ampar gulungen kain putih e , tapi la ia bengket ku bas .
43020006	Jenari reh Simon Petrus , terus ia bengket ku bas . Idah Simon Petrus kain putih e ,
43020007	janah idahna pe ampar uis si ibalutken ku takal Jesus . Uis e igulung serap i bas kain putih e nari .
43020008	Jenari bengket pe teman Petrus si leben seh ndai . Kenca idahna tek ia .
43020009	( Tapi amin bage gia , langa denga iangka kalak enda sitersurat i bas Pustaka Si Badia maka Jesus la banci lang keke i bas si mate nari . )
43020010	Kenca bage mulihken ajar-ajar ku rumah .
43020011	Maria Magdalena tedis deherken kuburen e . Janahna tangis itungkirna ku bas .
43020012	I bas kubur e idahna dua kalak malekat , uisna mbentar . Malekat e kundul i bas ingan bekas mait Jesus cibal , sekalak arah ingan takalNa , sekalak nari arah ingan naheNa .
43020013	Jenari nungkun malekat-malekat e man Maria nina , " O bibi , ngkai maka kam tangis ? " Erjabap Maria Magdalena , " Enggo ibuat kalak Tuhanku , janah la kueteh ku ja ibabana ! "
43020014	Kenca ikatakenna si enda , itulihkenna ku pudi , idahna Jesus tedis i je ; tapi la ietehna maka Jesus kap si tedis e .
43020015	Nina Jesus man bana , " O bibi , ngkai maka kam tangis ? Ise kin daramenndu ? " Maria Magdalena erpengakap maka temanna ngerana e si njagai peken , e maka nina , " O tuan , adi kam kin muat Tuhanku e , katakenlah i ja Ia ibahanndu gelah kulegi ku je . "
43020016	Nina Jesus , " O , Maria ! " Ipernehen Maria Magdalena me Jesus , jenari ngaloi ia i bas cakap Heber , " Rabuni ! " ( Ertina , " Guru ! " )
43020017	Nina Jesus man bana , " Ola cikep Aku , sabap Aku langa ndahi BapangKu . Laweslah , jumpai senina-seninangKu janah kataken man bana , maka ningKu : Aku lawes ndahi BapangKu dingen Bapandu , ndahi DibataKu dingen Dibatandu . "
43020018	E maka lawes Maria Magdalena njumpai ajar-ajar Jesus . Ikatakenna maka ia enggo jumpa ras Tuhan janah iturikenna pe kai si isuruh Tuhan ndai .
43020019	Karaben i bas wari Minggu ndai , pulung ajar-ajar Jesus i bas sada ingan . Perbahan mbiar ia kalak Jahudi si erkuasa e maka ierukna pintun . Jenari bengket me Jesus , tedis Ia i lebe-lebe ajar-ajar e . Nina Jesus , " Mejuah-juah . "
43020020	Jenari icidahken Jesus tanNa ras awakNa man ajar-ajar e , e maka meriah kal ukur ajar-ajar ngidah Tuhan .
43020021	Nina ka Jesus man ajar-ajar , " Tetapkenlah ukurndu . Bagi Aku isuruh Bapa , bage me pe kam Kusuruh . "
43020022	Kenca bage isempulken Jesus KesahNa man ajar-ajar e , jenari nina , " Alokenlah Kesah Si Badia .
43020023	Adi ialemindu dosa kalak , dosana enggo ialemi ; adi ipelepasndu dosana i bas ia , dosana e enggo tetap i bas ia . "
43020024	Sekalak i bas ajar-ajar si sepuluh dua e gelarna si Tomas ( igelari pe si Kembar ) . Sanga Jesus encidahken diriNa man ajar-ajarNa , Tomas la ikut i je .
43020025	E maka erberita ajar-ajar e man Tomas nina , " Kami enggo jumpa ras Tuhan ! " Ngaloi Tomas , " Adi la kin kuidah bekas paku i bas tanNa , janah adi la kin kutamaken jari-jaringku ku je bage pe adi la kin kutamaken tanku ku awakNa , labo aku tek . "
43020026	Seminggu kenca ajar-ajar e pulung , pulung ka ia i bas inganna pulung e . Tomas pe ikut pulung . Pintu enggo ieruk , tapi bengket Jesus ku bas , tedis Ia i lebe-lebe ajar-ajar e , jenari nina , " Mejuah-juah ! "
43020027	Jenari nina Jesus man Tomas , " Tamakenlah jari-jarindu ku jenda , janah nehenlah tanKu . Dadaken tanndu , tamaken ku awakKu . Olanai la tek , tapi teklah ! "
43020028	Ngaloi Tomas man Jesus , " O , Tuhanku ! O , Dibatangku ! "
43020029	Nina Jesus man Tomas , " Ma perbahan idahndu Aku nge maka kam tek ? Malem tuhu-tuhu ate kalak si tek man bangKu aminna pe la Aku idahna ! "
43020030	Tuhu melala denga tanda-tanda sengget ibahan Jesus i lebe-lebe ajar-ajarNa si la isuratken i bas Kitap enda .
43020031	Kai si enggo isuratken i bas Kitap enda tujunna e me gelah kam tek maka Jesus kap Anak Dibata ; Ia kap Mesias si ipadanken Dibata . Bage pe gelah arah kinitekenndu nggeluh kam i bas gelarna !
43021001	Kenca si ndai icidahken Jesus ka diriNa sekali nari man ajar-ajarNa i Dano Tiberias . Bagenda me turi-turinna :
43021002	Asum pulung Simon Petrus , Tomas ( si igelari si Kembar ) , Natanael ( anak kuta Kana i daerah Galilea ) , ras anak-anak Sebedeus bage pe dua kalak nari ajar-ajar Jesus si deban ,
43021003	nina Simon Petrus man teman-temanna e , " Ateku lawes njala nurung . " Ngaloi teman-temanna e , " Kami pe ikut . " E maka berkat kalak e , inangkihna sada perahu . Tapi i bas berngi si ndai sada nurung pe la idatna .
43021004	Terangkenca wari , tedis Jesus i tepi dano ; tapi la Ia itandai ajar-ajar e .
43021005	Iperkuanken Jesus ajar-ajarNa e nina , " O senina , lit nge idatndu nurung ? " Erjabap kalak ndai , " Lang , sada pe la lit . "
43021006	E maka nina Jesus man kalak e , " Amburken jalandu kempak kemuhen perahu e , tentu rulih kam . " Iamburken kalak ndai jalana , jenari lanai ia ngasup ngerintaksa sabap melala kal nurung i bas .
43021007	Nina ajar-ajar si ikelengi Jesus man Petrus , " Tuhan kap si ngerana man banta e ! " Kenca ibegi Simon Petrus maka Tuhan kap si tedis i tepi dano e , ipakena jubahna ( sabap ndai enggo itangtangina ) jenari lompat ia ku lau .
43021008	Ajar-ajar si deban pe ku tepi ras perahu e janahna ngerintak jala si dem nurung e . Kalak e labo ndauh i tepi nari ; kira-kira seratus meter ngenca .
43021009	Kenca seh i daraten , idapetina enggo merara arang , janah i babo api e lit nurung ras roti .
43021010	Nina Jesus man ajar-ajarNa e , " Baba ku jenda piga-piga nurung si mbaru itangkapndu e . "
43021011	Lawes Simon Petrus ku perahu , jenari irintakna jalana ndarat . Jala e dem nurung kegalangen , buena seratus lima puluh telu . Amin bage pe buena , labo merigat jala e .
43021012	Nina Jesus man ajar-ajarNa e , " Mari , man kita . " Sada pe ajar-ajar e la pang nungkun , " Ise Kam ? " Sabap ietehna nge maka Tuhan kap e .
43021013	E maka ibuat Jesus roti , jenari iberekenNa man kalak ndai . Bage pe nurung e iberekenNa man ajar-ajarNa .
43021014	Enda me petelu kaliken Jesus ncidahken diriNa man ajar-ajarNa kenca Ia ipekeke i bas si mate nari .
43021015	Kenca elah man , nungkun Jesus man Petrus nina , " O Simon anak Johanes , kelengen kin atendu Aku asangken ate kalak enda ? " Erjabap Simon Petrus , " O Tuhan , ietehndu kap maka keleng ateku Kam . " Nina Jesus man bana , " Permakanilah anak biri-biringKu . "
43021016	Nungkun ka Jesus pedua kaliken man Petrus , " O Simon , anak Johanes , keleng kin atendu Aku ? " Erjabap Simon Petrus , " Keleng Tuhan , ietehNdu kap maka keleng ateku Kam . " Nina Jesus man Simon Petrus , " Permakanilah biri-biringKu . "
43021017	Petelu kaliken nungkun Jesus man Simon Petrus nina , " O Simon , anak Johanes , keleng kin atendu Aku ? " Getem kal pusuh Simon Petrus sabap telu kali enggo Jesus nungkun man bana , " Keleng kin atendu Aku ? " E maka erjabap Simon Petrus , " O Tuhan , kai pe ietehNdu kap . IetehNdu pe maka keleng ateku Kam ! " Nina Jesus man bana , " Permakanilah biri-biringKu .
43021018	Kukataken man bandu : Si tuhuna asum kam nguda denga , kam ngaturken dirindu gelah banci lawes ku ja atendu , tapi kenca kam metua , idudurkenndu tanndu janah kalak si deban ngiket kam , jenari ibabana kam ku ingan si la atendu bage . "
43021019	( Alu kata enda icidahken Jesus kerna uga kematen Petrus guna mpemuliaken Dibata . ) Jenari nina Jesus man Simon Petrus , " Ikutkenlah Aku ! "
43021020	Jenari itulihken Petrus ku pudi ; idahna ajar-ajar si ikelengi Jesus . Ajar-ajar si ikelengi Jesus , e ndeher ras Jesus kundul asum Jesus man ras ajar-ajarNa si sepuluh dua dingen si nungkun , " O Tuhan ise kin si nandangi ndudurken Kam e ? "
43021021	Asum idah Petrus ajar-ajar e nina man Jesus , " O Tuhan kuga kerna ia ? "
43021022	Erjabap Jesus , " Adi ateKu nggeluh ia seh Aku reh mulihken , kena kadena kin kam i je ? Ikutkenlah Aku ! "
43021023	E maka mbar berita maka ajar-ajar si ikelengi Jesus e la pagi mate . Tapi si tuhuna labo ikataken Jesus maka ajar-ajar si ikelengiNa e la mate ! Nina Jesus , " Adi ateKu nggeluh ia seh Aku reh mulihken , kena kadena kin kam i je ? "
43021024	Ajar-ajar si ikelengi Jesus e me si ngidah kerina kejadin e dingen ia pe nuratkenca . Sieteh maka kerina si isuratkenna enda tuhu .
43021025	Melala denga perbahanen Jesus si deban . Adi kerina isuratken sada-sadai , kuakap la siat doni enda ingan kitap si isurati e .
44001001	Teopilus si ihamati . I bas kitapku si pemena enggo kusuratken kerna kerina si ibahan Jesus ras si iajarkenNa , tangtangna nari ,
44001002	seh ku warina Ia iangkat ku Surga . Ope denga Ia iangkat ku Surga , i bas kuasa Kesah Si Badia iberekenNa pedah-pedah man kalak si enggo ipilihNa jadi rasul-rasulNa .
44001003	Empat puluh wari dekahna kenca kematenNa , icidah-cidahkenNa baNa man rasul-rasul e alu erbage-bage cara guna mbuktiken maka Ia nggeluh . Tangkas idah rasul-rasul e Jesus , janah ngerana Ia ras rasul-rasul e kerina kerna Kinirajan Dibata .
44001004	Sekali asum Jesus pulung ras rasul-rasul e iberekenNa perentah man rasul-rasul e nina , " Ola tadingken kuta Jerusalem tapi timailah pemere si enggo ipadanken BapangKu , sue ras si enggo Kukataken man bandu .
44001005	Johanes mperidiken alu lau , tapi piga-piga wari nari kam iperidiken alu Kesah Si Badia . "
44001006	Asum rasul-rasul pulung ka ras Jesus , isungkunna Jesus nina , " O Tuhan , genduari kin atendu manteki kerajan Israel mulihi ? "
44001007	Erjabap Jesus man rasul-rasul nina , " Kerna si e BapangKu metehsa ; la perlu ietehndu ntah ndigan jadi .
44001008	Tapi ialokenndu pagi gegeh asum Kesah Si Badia seh man bandu . Janah kam me pagi naksiken kerna Aku man kalak si deban , i Jerusalem , i daerah Judea ras Samaria seh ku belang-belang doni enda . "
44001009	Kenca ikatakenNa si e iangkat Ia ku Surga i lebe-lebe rasul e nari , jenari lit embun ngeligeni Ia erbahanca lanai Ia idah rasul-rasul e .
44001010	Asum rasul-rasul e natap denga ku langit , kempak Jesus si enggo lawes e , rempet tedis dua kalak dilaki i deherna , uisna mbentar .
44001011	Nina man rasul-rasul e , " O kalak Galilea , ngkai maka kam tedis natap ku langit ? Bagi enggo idahndu Jesus iangkat ku Surga , bage ka Ia pagin reh mulihken . "
44001012	Kenca bage mulih rasul-rasul e i Uruk Seton nari ku Jerusalem . Uruk e dauhna kira-kira sada setengah kilometer i Jerusalem nari .
44001013	Kenca seh i Jerusalem , lawes ia ku loteng rumah inganna numpang . Kalak enda e me : Petrus ras Johanes , Jakup ras Andreas , Pilipus ras Tomas , Bartolomeus ras Matius , Jakup anak Alpeus , Simon Pejuang ras Judas anak Jakup .
44001014	Tutus atena kerina ras-ras ertoto , ikut pe diberu , bage pe Maria nande Jesus ras senina-senina Jesus .
44001015	I bas sada wari pulung ka ia kerina , teremna lit seratus dua puluh kalak . Asum e tedis Petrus jenari ngerana ia nina ,
44001016	" Turang ras senina , arus me jadi kai si isuratken i bas Pustaka Si Badia sue ras si ikataken Kesah Si Badia arah Daud kerna Judas si maba kalak nangkap Jesus .
44001017	Judas sekalak anggota terpukta , erkiteken ia pe enggo ipilih Jesus guna muat bagin i bas dahin enda . "
44001018	( Alu duit si idat Judas arah perbahanenna si jahat itukurnasada lambar taneh . I je me ia ndabuh seh mate . Beltekna mburtas ndaraten tukana .
44001019	Kerina anak kuta Jerusalem meteh kerna si e . E maka i bas cakapna taneh e igelarina " Akeldama " ertina Taneh Dareh . )
44001020	" Sabap lit tersurat i bas Kitap Masmur , ' Terulang min rumahna , olanai min lit si ngianisa ' . Lit ka pe tersurat , ' Igantiken kalak si deban min jabatenna . '
44001021	Erkiteken si e maka arus itambahi sekalak nari teman kami jadi saksi maka Tuhan Jesus enggo keke i bas si mate nari . Si ipilih e arus pe si rusur ngikut Jesus asum Ia erdalan-dalan ras kita .
44001022	E me mulai i bas paksa Johanes ndilo kalak gelah iperidiken seh ku paksa Jesus iangkat i tengah-tengahta nari ku Surga . "
44001023	E maka iusulken kalak e dua kalak dilaki , e me Jusup si igelari Barsabas ( igelari pe ia Justus ) ras si Matias .
44001024	Jenari ertoto perpulungen e nina , " O Tuhan itehNdu kap seh ku pusuh peraten manusia kerina . Perbahan si e Tuhan , tuduhken min man kami si apai ipilih Kam i bas si dua kalak enda ,
44001025	lako ngaloken jabaten rasul , guna ndahiken dahin si enggo itadingken Judas , Judas si enggo lawes ku inganna si patut . "
44001026	Jenari itikam tandukkenna me guna milih sekalak i bas si dua e . Gelar si terpilih e me Matias . Alu bage Matias me bengket ku bas terpuk rasul si sepuluh sada kalak .
44002001	Asum wari raya Pentakosta , pulung kerina kalak si tek man Tuhan Jesus i bas sada ingan .
44002002	Paksa si e rempet lit sora terbegi reh i langit nari bagi sora angin rembus erdeso . Sora ndai ndemi rumah inganna pulung e .
44002003	Kenca bage lit idah kalak ndai tempa-tempa bagi dilah api merap kujah-kuje encinepi ia sada-sadai .
44002004	Kerina si pulung e dem alu Kesah Si Badia janah ngerana ia i bas cakap si deban , bagi ibere Kesah e ia ngerana .
44002005	I Jerusalem nterem ringan kalak Jahudi si tutus nembah man Dibata , si enggo reh i belang-belang doni enda nari .
44002006	Asum ibegina sora e , rehen ia . Mamang kal atena sabap i bas cakapna jine rasul-rasul e ngerana .
44002007	Mamang kal atena , e maka nina , " Ma kin kerina si ngerana enda kalak Galilea ?
44002008	Engkai ndia maka sibegi ia ngerana i bas cakapta sekalak-sekalak ?
44002009	Kita i Partia , Media ras Elam nari , i Mesopotami , Judea ras Kapadokia nari ; i Pontus ras i Asia nari ,
44002010	i Perigia ras i Pampilia nari , i Mesir ras taneh Libia deher Kirene nari . Piga-piga kalak i bas kita i Rum nari .
44002011	Kalak Jahudi ras kalak si deban si enggo i Jahudiken ; janah piga-piga kalak i bas kita i Kreta nari ras i Arab nari -- amin bage gia kerina kita megi ia ngerana i bas cakapta sekalak-sekalak kerna perbahanen si mbelin si enggo ilakoken Dibata . "
44002012	Kerina ia jengang dingen mamang atena janah nungkun ia sapih-sapih ia nina , " Kai ertina kerina enda ? "
44002013	Tapi lit ka si nawaisa nina , " Mabuk kap ia e . "
44002014	E maka tedis Petrus ras rasul-rasul si sepuluh sada kalak e , janah alu megang sorana nina , " O kam kalak Jahudi , bage pe kam kerina si ringan i Jerusalem , begiken ! Kuturiken man bandu kai kin ertina kejadin enda .
44002015	Kalak enda labo mabuk bagi pengakapndu , sabap genduari pe jam siwah denga erpagi-pagi .
44002016	Kejadin enda me si ikataken nabi Joel nina ,
44002017	' Enda me pagi si kubahan i bas wari-wari pendungi nina Dibata , Kucurcurken pagi KesahKu man kerina manusia . Anakndu si dilaki ras si diberu ernubuat ; anak perana si lit i tengah-tengahndu ngidah pengenehenen janah ; kalak si enggo metua si lit i tengah-tengahndu ngaloken nipi .
44002018	Man serayan-serayanKu si dilaki ras si diberu Kucurcurken pagi KesahKu i bas wari e , janah ia pe ernubuat .
44002019	Kubahan pagi tanda-tanda sengget i langit ras i doni . E me dareh , api ras cimber si erdipul ;
44002020	matawari jadi gelap , janah bulan megara bagi dareh , ope denga seh wari kerehen Tuhan , wari si mbelin dingen mulia .
44002021	Janah ise pe si ernalem man kuasa Tuhan terkelin me ! '
44002022	Begiken kata enda o kalak Israel ! Jesus kalak Nasaret e , tuhu-tuhu si isuruh Dibata sabap i bas Ia enggo icidahken Dibata kuasaNa , alu ncidahken kejadin-kejadin si mejin i tengah-tengahndu .
44002023	Sue ras sura-sura Dibata , iendeskenNa Jesus man bandu . Ibunuhndu Ia alu nuruh bangsa si deban makukenca ku kayu persilang .
44002024	Tapi Ia enggo ipekeke Dibata i bas si mate nari ; ipulahiNa Ia i bas kuasa kematen nari , sabap la mungkin Ia tetap i bas kuasa kematen e .
44002025	Bagi enggo ikataken Daud kerna Jesus , ' Katawari pe kuidah Tuhan i lebe-lebengku ; Ia ras aku , e maka tetap ukurku .
44002026	Perbahan si e meriah ukurku janah babahku ersurak dem keriahen ; Tambah si e , aminna gia aku manusia si ermasap-masap tetap nge aku i bas pengarapen ,
44002027	sabap labo itadingkenNdu aku i bas ingan kalak si mate ; labo ipelepasndu daging suruh-suruhenNdu si tutus melengas i bas kuburen .
44002028	Enggo icidahkenNdu man bangku dalan ku kegeluhen , janah perbahan Kam ras aku tuhu-tuhu meriah kal kuakap . '
44002029	Senina-senina , terus terang kukataken man bandu kerna nininta Raja Daud . Ia enggo mate dingen ikuburken . Kuburenna e si idah denga genduari .
44002030	Ia sekalak nabi , janah ietehna padan Dibata man bana . Dibata erpadan ngangkat sekalak kesusuren Daud jadi raja bali ras ia .
44002031	Janah perbahan enggo ieteh Daud kai si nandangi ibahan Dibata , e maka ernubuat ia kerna kekeken Raja si ipadanken Dibata e , asum nina , ' Ia labo itadingken i bas ingan kalak mate ; dagingNa labo melengas i bas kuburen . '
44002032	Jesus me si enggo ipekeke Dibata i bas si mate nari e , janah kami saksina kerna si e .
44002033	Ia enggo iangkat ku kemuhen Dibata . Ia enggo ngaloken Kesah Si Badia i bas Dibata nari bagi enggo ipadanken BapaNa e . Janah kai si idah dingen si ibegindu genduari , e me Kesah Si Badia si ialokenNa i bas BapaNa nari e si iberekenNa man kami .
44002034	Sabap labo Daud si nangkih ku Surga ; ia pe ngataken : ' Nina TUHAN man Tuhanku ,
44002035	Kundulken arah kemuhenKu seh Kutamaken musuh-musuhNdu i teruh tapak-tapak naheNdu . '
44002036	Dage , kerina min kalak Israel metehsa maka Jesus si ipakuken ku kayu persilang e , Ia itetapken Dibata jadi Tuhan dingen Raja si engkelini bangsaNa . "
44002037	Kenca ibegi kalak si nterem kai si ikataken Petrus , ceda atena . E maka isungkunna Petrus ras rasul-rasul si deban nina , " O senina-senina kai dage si arus ibahan kami ? "
44002038	Erjabap Petrus man bana , " Jeralah janah alokenlah peridin i bas gelar Jesus Kristus , gelah dosa-dosandu ialemi Dibata , janah ialokenndu pe pemereNa e me Kesah Si Badia .
44002039	Sabap enggo ipadanken Dibata man bandu ras anak-anakndu , bage pe man kerina kalak si ndauh i bas Dibata nari , e me kerina kalak si idilo Tuhan Dibatanta ku Ia . "
44002040	Melala denga kata si deban ituriken Petrus i bas ia ngajari kalak si nterem e nina , " Pulahilah bandu i bas ukumen si reh ku bangsa si jahat enda ! "
44002041	Nterem kalak si megi kata Petrus e tek dingen mindo gelah iperidiken . I bas wari e lit kira-kira telu ribu kalak tambah ku bas perpulungen e .
44002042	Perpulungen e tutus megiken pengajaren i bas rasul-rasul nari . Nggeluh ia sikeleng-kelengen bagi si ersenina . Ras-ras ia ncepik-ncepik roti dingen ras-ras pe ia ertoto man Dibata .
44002043	Melala tanda-tanda sengget ras kejadin-kejadin si mejin ibahan rasul-rasul . Perbahan si e kerina kalak e erkemalangen man Dibata .
44002044	Kerina kalak si enggo tek man Jesus e tetap pulung ras-ras janah kai si lit i bas ia ipakena ras-ras .
44002045	Idayakenna taneh ras erta-ertana janah duitna ibagi-bagikenna sue ras keperlun sekalak-sekalak .
44002046	Alu ersada ukur tep-tep wari ia pulung i bas Rumah Pertoton . Ras-ras ia kerina man i bas rumahna alu meriah dingen ukur meteruk .
44002047	Ipujina Dibata , janah kerina kalak erngena ate man perpulungen e . Tep-tep wari itambahi Tuhan ku perpulungen e kalak si iselamatkenNa .
44003001	I bas sada wari tupung jam ertoto , e me jam telu karaben , berkat Petrus ras Johanes ku Rumah Pertoton .
44003002	I bas gerbang Rumah Pertoton si igelari Gerbang si Mejile , lit sekalak dilaki pangpangen mulai kin tubuhna nari . Tep-tep wari ia ilanja ku gerbang e guna mindo-mindo man kalak si bengket ku bas Rumah Pertoton e .
44003003	Asum idahna bengket ate Petrus ras Johanes ku Rumah Pertoton e , ipindona perkuah ate kalak e duana .
44003004	Itatap Petrus ras Johanes ia , jenari nina Petrus man bana , " Nehenlah kami . "
44003005	E maka inehenna kalak e duana alu pengarapen ngaloken perkuah atena .
44003006	Tapi nina Petrus man bana , " La lit duit i bas aku , tapi kai si lit i bas aku kubereken man bandu : I bas gelar Jesus Kristus , kalak Nasaret , kukataken man bandu , dalankenlah ! "
44003007	Kenca bage ijemak Petrus tan kemuhen si pangpangen e jenari isampatina tedis . Minter megegeh nahena ras mata-mata nahena .
44003008	Lompat ia janah erdalan kujah-kujenda . Jenari bengket ia ku Rumah Pertoton ras kalak ndai ; erdalan ia janahna lompat-lompat ipujina Dibata .
44003009	Kerina kalak si nterem ngidah ia erdalan dingen muji Dibata .
44003010	Jengang ia kerina kenca itandaina maka ia kap si biasa mindo-mindo i Gerbang si Mejile i Rumah Pertoton e . Mamang atena ngidah kai si enggo jadi man kalak si mindo-mindo e ndai .
44003011	Ngidah kalak si enggo ipepalem ndai ngikutken Petrus ras Johanes , mamang ate kalak si nterem . E maka rehen kalak si nterem e ndahisa ku serambi si igelari " Serambi Salomo " .
44003012	Ngidah jelma si nterem e , ngerana Petrus nina , " O kalak Israel , ngkai maka mamang atendu dingen ipernehenndu kal kami ? Iakapndu kin maka ibahan kami ia erdalan alu kuasa kami ntah pe erkiteken kami kalak si tutus nandangi Dibata ?
44003013	Dibata si isembah Abraham , Isak ras Jakup , Dibata si isembah nini-nininta enggo mpehagaken Jesus , PersuruhenNa , si enggo iendeskenndu man peminpin-peminpin kalak Jahudi janah itulakndu Ia i lebe-lebe Pilatus aminna gia ipulahi Pilatus atena Jesus .
44003014	Ia kalak bujur dingen rembak ras Dibata . Tapi itulakndu Ia janah ipindokenndu man Pilatus gelah pemunuh ipulahi man bandu .
44003015	Ibunuhndu Ia si mabai manusia ku kegeluhen si tuhu-tuhu . Tapi Ia enggo ipekeke Dibata i bas si mate nari janah kerna si enda tuhu-tuhu enggo idah kami .
44003016	Kuasa Jesus nge si erbahanca erdalan kalak si itandaindu enda . Kai si enggo idahndu enda ibahan erkiteken kiniteken i bas gelarNa ; kiniteken i bas Jesus me si erbahanca ia malem bagi kerina kam ngidahsa .
44003017	O Senina-senina , kueteh maka labo ietehndu ertina kai si enggo ibahanndu ras peminpin-peminpinndu nandangi Jesus .
44003018	Tapi alu bage maka enggo isehken Dibata kai si enggo ikatakenNa nai arah nabi-nabi . E me kerna Raja si ipadanken Dibata e arus ngenanami kiniseran .
44003019	E maka erkadiola dingen jeralah kam gelah dosandu ialemi Dibata .
44003020	Gelah ibereken Tuhan man bandu paksa kemalemen ate dingen isuruhNa Jesus , e me Si Engkelini si ipadanken Dibata si enggo itetapkenNa man gunandu .
44003021	Ia ringan i Surga seh warina ibahan Dibata kerina jadi mbaru , bagi enggo ikataken Dibata nai arah nabi-nabiNa si badia .
44003022	Bagi ikataken Musa , ' Iangkat Tuhan Dibatandu pagi sekalak nabi man gunandu , i tengah-tengahndu nari , bali ras aku enggo iangkatNa . Begikenlah kai si ikatakenna man bandu .
44003023	Ise si la megiken kata nabi e ipeserap pagi i bas bangsa Dibata nari janah iukum . '
44003024	Janah kerina nabi-nabi si isuruh Dibata ngerana , termasuk Samuel ras nabi-nabi si arah pudina , enggo ernubuat kerna kai si terjadi i bas paksa enda .
44003025	Padan si enggo ibereken Dibata nai arah nabi-nabi man nini-nininta , man bandu kap . Bagi ikatakenNa man Abraham , ' Arah kesusurenndu pagi kerina bangsa i doni enda Kupasu-pasu . '
44003026	E maka man bandu lebe isuruh Dibata Persuruhen si iangkatNa , guna nehken pasu-pasuNa alu ngajari kam sekalak-sekalak gelah kam jera i bas si jahat nari . "
44004001	Sanga Petrus ras Johanes ngerana denga , reh piga-piga imam ras kepala pengawal Rumah Pertoton ras piga-piga kalak Saduki .
44004002	Nembeh ate kalak e sabap iajarken rasul-rasul si dua e man kalak si nterem maka Jesus enggo keke i bas si mate nari , si nuduhkenca maka lit kekeken i bas si mate nari .
44004003	E maka itangkapna Petrus ras Johanes , jenari itamakenna ku bas penjara seh pagina , sabap paksa e wari enggo ben .
44004004	Tapi nterem kalak si megi pengajaren e tek ; teremna dilaki si enggo tek e tambah jadi kira-kira lima ribu kalak .
44004005	Pepagina pulung peminpin-peminpin kalak Jahudi ras pertua-pertua bage pe guru-guru Undang-undang i Jerusalem .
44004006	Ikut pe pulung Imam si Mbelin Annas ras Kayapas , bage pe Johanes ras Aleksander ras kalak si deban i bas kesusuren Imam si Mbelin nari .
44004007	Kenca bage isuruhna Petrus ras Johanes tedis i lebe-lebe sidang . Jenari isungkunina nina , " Kuga ibahanndu maka kalak si pangpangen e enggo banci erdalan ? Kuasa kai lit i bas kam ntah pe gelar ise ipakendu asum kam mpepalem ia ? "
44004008	Petrus si dem alu Kesah Si Badia erjabap man sidang e nina , " O kam peminpin-peminpin ras pertua-pertua .
44004009	Kami iadilindu kerna perbahanen kami si mehuli nandangi kalak si pangpangen e . Isungkunindu kami kerna kuga kami pepalem ia .
44004010	Dage arus ietehndu kerina bage pe arus ieteh kerina kalak Israel maka ia si tedis i lebe-lebendu enda enggo banci erdalan erkite-kiteken kuasa gelar Jesus Kristus kalak Nasaret . Ia me Jesus si enggo ipakukenndu ku kayu persilang dingen si enggo ipekeke Dibata i bas si mate nari .
44004011	Jesus si ikataken i bas Pustaka Si Badia , ' Batu si iambekken tukang enggo jadi batu palas . ' Janah kam me tukang e .
44004012	Arah Jesus ngenca kita banci terkelin ; sabap i belang-belang doni enda la lit itetapken Dibata gelar si deban si erbahanca kita terkelin . "
44004013	Ngidah Petrus ras Johanes pang kal ngerana alu terus terang , dingen perbahan ietehna maka si dua kalak e rakyat biasa si la erpendidiken , e maka mamang ate anggota sidang e . Jenari ietehna maka kalak e duana ajar-ajar Jesus .
44004014	Tapi lanai ieteh anggota sidang e ngaloisa sabap kalak pangpangen si enggo banci erdalan e tedis i je ras rasul si dua kalak ndai .
44004015	E maka isuruhna rasul-rasul e ndarat jenari arih-arih ia kerina .
44004016	Nina sapih-sapih ia , " Kai tindakenta genduari man bana ? Kerina kalak si ringan i Jerusalem enggo meteh tanda sengget si ibahanna enda .
44004017	Tapi gelah ola reh mbarna berita e i tengah-tengah jelma si nterem , siolangilah dingen siajarken ia gelah olanai ngerana man ise pe i bas gelar Jesus . "
44004018	E maka isuruhna rasul-rasul e ku bas mulihi . Ilarangna gelah olanai ngerana ntah pe ngajar i bas gelar Jesus .
44004019	Tapi ngaloi Petrus ras Johanes nina , " Kamlah kerina ertimbang si apai kin mehuli iakap Dibata : patuh kami man bandu ntah man Dibata .
44004020	Sabap la terngadiken kami ngerana kerna kai si enggo idah dingen ibegi kami . "
44004021	Isergang-sergangi anggota sidang tole rasul-rasul e , jenari ipulahina . La idatna alasen guna ngukum rasul-rasul e sabap kalak si nterem kerina muji Dibata erkiteken kai si enggo jadi e .
44004022	Kalak si enggo ipepalem alu tanda sengget e umurna lebih empat puluh tahun .
44004023	Kenca Petrus ras Johanes ibebasken , minter ia lawes ndahi teman-temanna . Iturikenna man teman-temanna e kai si enggo ikataken imam-imam si mbelin ras pertua-pertua .
44004024	Kenca teman-temanna megi si e , ertoto ia kerina ras-ras man Dibata nina , " O Tuhan , Kam kap si njadiken langit , doni , ras lawit bage pe kerina isina .
44004025	I bas Kesah Si Badia enggo ngerana Kam arah nini kami Daud persuruhenNdu , asum nina , ' Engkai maka merawa ate bangsa-bangsa si deban ; ngkai maka ia erbahan rencana si sia-sia ?
44004026	Raja-raja doni enggo ersikap janah kalak si erkuasa enggo pulung guna ngelawan Tuhan Dibata ras Si Engkelini si enggo ipilihNa . '
44004027	Tuhu enggo pulung i bas kuta enda Herodes , Pontius Pilatus ras bangsa-bangsa si deban bage pe bangsa Israel guna ngelawan Jesus , PersuruhenNdu si Badia , si enggo itetapkenNdu jadi Raja .
44004028	Pulung ia guna ndalanken kerina si enggo itetapkenNdu nai nari alu kuasa ras peratenNdu .
44004029	Janah genduari , o Tuhan , perdiatekenlah kuga ancamen nandangi serayanndu , janah berelah kami suruh-suruhenNdu , guna meritaken kataNdu alu la biar-biaren .
44004030	Dudurken tanNdu guna pepalem kalak si penakiten janah bahanlah maka jadi tanda-tanda sengget si mbelin i bas gelar Jesus PersuruhenNdu si Badia e . "
44004031	Kenca dung kalak e ertoto , mugur-mugur rumah inganna pulung e . Kerina ia dem alu Kesah Si Badia jenari alu ukur si tetap iberitakenna kata Dibata .
44004032	Kerina kalak si enggo erkiniteken e ersada ukurna dingen ersada pe penggejapenna . La lit sekalak pe si ngatakenca maka erta-erta si lit i bas ia , si kerajangenna sisada ; tapi kerina iraskenna .
44004033	Alu kuasa si mbelin isaksiken rasul-rasul e maka Tuhan Jesus enggo keke i bas si mate nari . Janah Dibata mereken pasu-pasuNa si mbelin man perpulungen e .
44004034	La lit sekalak pe si kekurangen , sabap kalak si lit taneh ntah rumahna , idayakenna .
44004035	Janah duitna iberekenna man rasul-rasul . Jenari ibagiken rasul-rasul man perpulungen rikutken keperlunna sekalak-sekalak .
44004036	Bage me Jusup si igelari rasul-rasul e Barnabas ( ertina anak si nggit nampati ) , ia kalak Lewi tubuh i pulau Kiprus .
44004037	Idayakenna tanehna , jenari iberekenna duitna e man rasul-rasul .
44005001	Tapi lit me kalak si deban gelarna Ananias , ndeharana si Sapira . Idayakenna tanehna selambar tapi ibunikenna deba tukur taneh e ; sada bagin iberekenna man rasul-rasul . Ndeharana pe meteh kerna si enda .
44005002	
44005003	Jenari isungkun Petrus ia nina , " O Ananias ngkai maka ipelepasndu Iblis engkuasai ukurndu , seh maka ibualindu Kesah Si Badia alu muniken sada bagin tukur taneh e ?
44005004	Kam kap empu taneh e ope denga idayaken ; janah kenca idayaken , duit e pe ate-atendu empergunakenca . Dage ngkai maka turah ukurndu erbahan si enda ? Labo manusia si ibualindu , tapi kam enggo erbual man Dibata ! "
44005005	Kenca ibegi Ananias kata e minter ia mbulak dingen mate pe . Mbiar kal kerina kalak si megi kejadin e .
44005006	Jenari tedis piga-piga anak perana si i je , ibalutina mait e , ibabana ndarat guna ikuburken .
44005007	Kira-kira telu jam kenca si e , reh ndehara Ananias ku bas , la ietehna kai si enggo jadi nandangi perbulangenna .
44005008	Nina Petrus man bana , " Kataken man bangku , tuhu kin enda ngenca tukur taneh si ialokenndu ras perbulangenndu ? " Erjabap ia nina , " Tuhu , ase me ergana . "
44005009	E maka nina Petrus man bana , " Engkai maka ersada arihndu ras perbulangenndu encubai Kesah Tuhan ? Nehenlah , kalak si enggo engkuburken perbulangenndu tedis i lebe-lebe pintun . Kam pe ibabana me ku darat . "
44005010	Rempet mbulak Sapira ku nahe Petrus jenari mate . Asum bengket anak perana ndai ku bas idapetina Sapira enggo mate . E maka ilanjana ndarat jenari ikuburkenna deherken perbulangenna .
44005011	Mbiar kal kerina perpulungen e , bage pe kerina kalak si deban si megi kejadin enda .
44005012	Melala tanda-tanda sengget si mbelin ibahan rasul-rasul i tengah-tengah jelma si nterem . Megati pulung kerina kalak si enggo tek e , i Serambi Salomo .
44005013	Kalak si deban mehangke ndeherisa , amin bage gia ikataken kalak si nterem maka perpulungen e mehuli .
44005014	Tapi reh dekahna reh teremna kalak si tambah ku perpulungen e , subuk dilaki bage pe diberu si tek man Tuhan .
44005015	Erkiteken tanda-tanda sengget si enggo ibahan rasul-rasul e , e maka nterem kalak si maba kade-kadena si penakiten ku pasar . Ipepedemna i datas ingan medem ntah amak , gelah adi mentas Petrus , awihna lah gia engkenai kalak si penakiten e .
44005016	Bage pe nterem kalak si ringan i kuta-kuta sekelewet Jerusalem reh . Ibabana kalak si penakiten ras kalak si iseluki setan ; janah kerina ia ipepalem .
44005017	Imam si Mbelin ras teman-temanna kalak Saduki , mulai erbahan tindaken man rasul-rasul sabap cian kal atena .
44005018	Itangkapna rasul-rasul e jenari itamakenna ku bas penjara si mbelin .
44005019	Tapi sanga berngi e reh malekat Tuhan nalangi pintun penjara e . Iteguna rasul-rasul e ndarat , janah nina ,
44005020	" Laweslah , beritaken kerna kegeluhen si mbaru enda man kalak si nterem i bas Rumah Pertoton . "
44005021	Iikutken rasul-rasul kata malekat e . Kenca terang pepagina bengket ia ku bas Rumah Pertoton , jenari ibenakenna ngajar i je . Paksa si e Imam si Mbelin ras teman-temanna mpepulung kerina pertua-pertua kalak Jahudi guna ersidang . Jenari isuruhna kalak ngelegi rasul-rasul e ku penjara .
44005022	Tapi kenca seh kalak e i penjara lanai idahna rasul-rasul e i je . E maka mulihken ia jenari iberitakenna .
44005023	Nina , " Idapeti kami penjara e ikunci janah kerina si erjaga i bas inganna , i lebe-lebe pintun . Tapi kenca italangi kami , la lit sekalak pe idapeti kami i bas . "
44005024	Kenca ibegi pengulu Rumah Pertoton ras imam-imam si mbelin berita e mamang atena janah nungkun ia nina , Kai nge si enggo jadi nandangi rasul-rasul e ?
44005025	Jenari reh sekalak maba berita nina , " Begiken ! Kerina kalak si itamakenndu ku bas penjara e genduari paksa ngajari kalak si nterem i Rumah Pertoton . "
44005026	E maka berkat pengawal Rumah Pertoton ras juak-juakna ngelegi rasul-rasul e . Tapi labo alu cara paksa ibahanna , sabap mbiar ia ibenteri kalak si nterem .
44005027	Ibabana rasul-rasul e ku bas janah isuruhna tedis i lebe-lebe sidang . Jenari isungkun Imam si Mbelin rasul-rasul e .
44005028	Nina , " Enggo ilarang kami kam ngajar i bas gelar Jesus . Tapi teridah , maka enggo serser kalak Jerusalem enda megi pengajarenndu . Janah ikatakenndu maka kami erbahanca Ia mate . "
44005029	Ngaloi Petrus ras rasul-rasul si deban nina , " Kami arus ngikutken Dibata , labo manusia .
44005030	Dibata si isembah nininta enggo mpekeke Jesus i bas si mate nari , kenca Ia enggo ibunuhndu alu makuken Ia ku kayu persilang .
44005031	Dibata enggo ngangkat Ia dingen mereken kuasa man baNa jadi Raja dingen Penebus , gelah kalak Israel jera dingen dosa-dosana ialemi Dibata .
44005032	Kami me saksi i bas si e kerina , kami ras Kesah Si Badia si ibereken Dibata man kalak si ngikutken Ia . "
44005033	Megi kata e merawa kal ate anggota sidang . Ibunuhna pe atena rasul-rasul e .
44005034	Tapi tedis sekalak anggota sidang e , e me kalak Parisi , gelarna Gamaliel . Ia sekalak guru Undang-undang janah kerina kalak mehamat man bana . Isuruhna gelah ibaba lebe ndarat rasul-rasul e .
44005035	Jenari nina man anggota sidang , " O kam kalak Israel , ukurkenlah manjar-anjar kai si atendu ibahanndu nandangi rasul-rasul enda .
44005036	Sabap nai reh si Tudas , ikatakenna maka ia sekalak si mbelin ; janah lit pe si ngikutken ia empat ratus kalak . Tapi kenca ia ibunuh kerina pengikut-pengikutna e merap janah pergerakenna ngadi .
44005037	Kenca si e , sanga ilakoken cacah jiwa reh ka Judas i Galilea nari . Ibabaina kalak si nterem mbrontak . Tapi ia pe ibunuh janah kerina pengikut-pengikutna merap .
44005038	Perbahan si e kukataken man bandu , ola ugapa pe ibahan ia . Pelepas sajalah , sabap adi i bas manusia nari kin ajarenna e , masap nge pagi .
44005039	Tapi adi i bas Dibata nari , labo mungkin kam ngasup ngolangisa . Banci jadi kam nge si ngelawan Dibata . " Kai si ikataken Gamaliel e ikutken anggota sidang .
44005040	E maka idilona rasul-rasul e ku bas . Isuruhna pengawal-pengawal ngeligasi rasul-rasul e janah ilarangna ia kerina ngajar i bas gelar Jesus . Kenca bage ipulahina .
44005041	Itadingken rasul-rasul sidang e alu ukur meriah sabap metunggung iakap Dibata ia ikut ngenanami penggombangi kalak gelar Jesus .
44005042	Janah tep-tep wari iteruskenna ngajar dingen meritaken Berita Si Meriah kerna Jesus Kristus i Rumah Pertoton bage pe i bas rumah kalak .
44006001	Paksa e , asum reh teremna kalak si tek man Jesus , turah perubaten i tengah-tengah kalak Jahudi si make cakap Junani ras kalak Jahudi si make cakap Jahudi . Jungut-jungut kalak e sabap kalak si mbalu i tengah-tengah kalak Jahudi si make cakap Junani la ngaloken bagin i bas pemere si arus ialoken tep-tep wari .
44006002	E maka ipepulung rasul-rasul si sepuluh dua e kerina kalak si enggo tek e , jenari nina , " La metunggung itadingken kami dahin meritaken kata Dibata erkiteken ngelaken pangan si tep-tep wari e .
44006003	Perbahan si e o senina-senina , pilihlah pitu kalak i bas kam nari si ietehndu kalak mehuli si dem alu Kesah Si Badia dingen pentar , gelah ia ngaturken dahin e .
44006004	Alu bage banci ipergunaken kami kerina waktu kami guna ertoto ras meritaken Berita Si Meriah . "
44006005	Kerina perpulungen ngaloken kata enda . E maka ipilihna Istepanus si dem kiniteken dingen Kesah Si Badia . Bage pe ipilihna Pilipus , Prokorus , Nikanor , Timon , Parmenas ras Nikolaus ; ia kalak Antiokia si enggo eragama Jahudi .
44006006	Kalak enda me pituna ibabana ku lebe-lebe rasul . Jenari ertoto rasul-rasul e janah kenca bage ipasu-pasuna ia kerina alu namaken tanna ku babona sekalak-sekalak .
44006007	Kata Dibata reh mbarna janah ertambahna kalak si tek i Jerusalem . Bage pe nterem imam ngaloken Berita Si Meriah e .
44006008	Istepanus si dem lias ate ras kuasa i bas Dibata nari erbahan tanda-tanda sengget si mbelin i tengah-tengah jelma si nterem .
44006009	Tapi lit piga-piga kalak si njabapi ia , e me anggota rumah pertoton Kalak Bebas . ( Bage me rumah pertoton e igelari . ) Perpulungen enda e me kalak Jahudi si i Kireni ras si i Aleksanderia nari . Bage pe kalak Jahudi si i Propinsi Kiliki ras si i Propinsi Asia nari ikut njabapi Istepanus .
44006010	Tapi perbahan Kesah mereken kepentaren man Istepanus asum ia ngerana e maka la ngasup kalak ngelawansa .
44006011	E maka isogokna piga-piga kalak guna ngataken , " Enggo ibegi kami ia ngerana encekuraki Musa ras encekuraki Dibata . "
44006012	Alu cara bage me ia erbahan sada geraken i tengah-tengah jelma si nterem , pertua-pertua ras guru-guru Undang-undang . E maka kenca bage itangkapna Istepanus , jenari ibabana ku Pengadilen Agama .
44006013	Jenari isuruhna ngerana saksi-saksi palsu si ngataken , " Kalak enda la erngadi-ngadi ngataken si la mehuli kerna Rumah Pertoton si Badia enda bage pe icekurakina Undang-undang si ibereken Musa man banta .
44006014	Pernah pe ibegi kami ikatakenna maka Jesus kalak Nasaret e ngeruntuhken Rumah Pertotonnta enda denggo janah isambariNa adat-istiadat si enggo ibereken Musa man banta . "
44006015	Kerina mata kalak si runggu kempak Istepanus , janah idahna ayo Istepanus bali ras ayo malekat paksa si e .
44007001	Isungkun Imam si Mbelin si Istepanus nina , " Tuhu kin ikatakenndu bagi si ikataken kalak enda ? "
44007002	Ngaloi Istepanus nina , " Kam bapa ras senina-senina , begikenlah ! Dibata si Mulia e enggo ncidahken diriNa man nininta Abraham , asum ia nai ringan i Mesopotami , ope denga ia lawes ku Haran .
44007003	Janah nina Dibata man bana , ' Tadingkenlah kade-kadendu ras negerindu ; berkatlah ku negeri si Kutuduhken man bandu . '
44007004	E maka itadingken Abraham taneh Kaldea , pindah ia ku Haran . Janah kenca mate bapana , isuruh Dibata ia miser ku negeri enda , ku inganndu si genduari enda .
44007005	Paksa si e nai la lit taneh enda sentepap pe ibereken Dibata jadi si kerajangen Abraham . Tapi erpadan nge Dibata mereken taneh enda kerina man bana ras man kesusurenna aminna gia paksa e la lit pupusna .
44007006	Paksa si e pe ikataken Dibata man bana , ' Kesusurenndu pagi ringan i negeri si deban empat ratus tahun dekahna . I je pagi ia iperkawanken dingen inanamina kiniseran .
44007007	Tapi Kuukum pagi bangsa si emperkawanken ia , jenari Kupulahi ia i bas negeri e nari janah isembahna Aku i bas ingan enda . '
44007008	Si jadi tanda i bas perpadanen enda isuruh Dibata maka Abraham ras kesusurenna isunatken . E maka isunatken Abraham anakna Isak kenca waluh wari umurna . Isunatken Isak anakna Jakup janah isunatken Jakup anakna si sepuluh dua kalak si enggo jadi nini-nininta .
44007009	Nininta e nai ercian ate nandangi senina Jusup , e maka idayakenna jadi budak i taneh Mesir .
44007010	Tapi itemani dingen isampati Dibata ia i bas kerina kiniseranna . Asum ia ngadap man Paro , raja Mesir , ipehaga Dibata ia janah iberekenNa kepentaren man bana . E maka iangkat Paro si Jusup jadi kalak si erkuasa i bas ingan e bage pe nandangi kerina erta-erta raja .
44007011	Kenca si e jadi me kelihen i belang-belang taneh Mesir bage pe taneh Kanan , si erbahanca turah kiniseran si mbelin . Nininta nai pe lanai ndat pangan .
44007012	Tapi kenca ibegi Jakup maka i Mesir lit gandum , e maka isuruhna anak-anakna , e me nininta nai , ku Mesir . Enda me perdalanenna si pemena .
44007013	Asum ia ku jah pedua kaliken , ipetandaken Jusup dirina man senina-seninana e . Perbahan si e , Paro pe enggo meteh kerna keluarga Jusup .
44007014	Jenari isuruh Jusup piga-piga kalak ngelegi bapana Jakup ras kerina kade-kadena gelah kerina pindah ku Mesir . Teremna kalak e pitu puluh lima kalak .
44007015	E maka berkat Jakup ku taneh Mesir . I je me ia ringan seh mate janah bage ka pe anak-anakna .
44007016	Maitna ibaba ku Sihem janah ikuburken i bas kuburen si nai enggo itukur Abraham i bas anak Emor nari .
44007017	Kenca enggo ndeher paksana padan Dibata man Abraham nai jadi , bangsanta i taneh Mesir enggo reh teremna .
44007018	Paksa e mulai me erkuasa i Mesir sekalak raja si la meteh kerna Jusup .
44007019	Itipuna nininta alu kejam . Ipaksana ia muangken anak-anak si mbaru tubuh gelah mate .
44007020	Paksa si e me tubuh Musa , anak dilaki si mejile kal rupana . Telu bulan dekahna ia ibuniken orangtuana i rumah .
44007021	Kenca bage ibuangken orang tuana ia . Tapi idah putri Paro jenari ibuatna janah ijadikenna jadi anakna .
44007022	Iajarken guruna man bana kerina kepentaren kalak Mesir . Musa jadi kalak si mbelin . Ia erkuasa i bas kata ras perbahanen .
44007023	Kenca umur Musa empat puluh tahun turah ukurna ndahi senina-seninana bangsa Israel .
44007024	Idahna sekalak Israel ipekpeki kalak Mesir . E maka ibelana kalak Israel e ; isampatina ia alu munuh kalak Mesir e .
44007025	Ietehna maka ate Dibata make ia mulahi bangsana . Janah iakapna maka bangsana pe meteh kerna si e ; tapi la ieteh bangsana .
44007026	Pepagina idahna dua kalak bangsa Israel rubati . Icubakenna ndameken si dua kalak e nina , ' O teman begikenlah ! Kam ersenina ; ngkai maka sipekpeken kam duana ? '
44007027	Tapi kalak si ersalah i bas perubaten e la megiken kata Musa nina man Musa ,
44007028	' Ise kin ngangkat kam jadi peminpin dingen hakim nandangi kami ? Ibunuhndu ka kin atendu aku bagi nderbih enggo ibunuhndu kalak Mesir e . '
44007029	Megi kata e , kiam Musa , itadingkenna taneh Mesir janah ringan ia i taneh Midian . I je ipupusna dua kalak anak dilaki .
44007030	Kenca empat puluh tahun Musa ringan i Midian icidahken malekat dirina man Musa i bas api si gara i bas rambah duri i gurun pasir deher Deleng Sinai .
44007031	Mamang ate Musa ngidahsa . E maka ideherina rambah duri guna pepayosa . Asum ideherina e ibegina sora Tuhan nina ,
44007032	' Aku kap Dibata si isembah ninindu , Dibata si Abraham , Isak ras Jakup . ' Erkiteken si e nggirgir Musa perbahan biarna . Lanai ia pang jurgak .
44007033	Jenari nina ka Tuhan man bana , ' Tangtangi sepatundu sabap ingan enda taneh Badia kap .
44007034	Tuhu-tuhu enggo Kuidah bangsangKu i Mesir ngenanami melala kiniseran . Enggo Kubegi pernderkuhna e maka reh Aku mulahi ia . Marilah , kam me kusuruh ku taneh Mesir . '
44007035	Musa enda me si itulak bangsa Israel alu ngataken , ' Ise kin si ngangkat kam jadi peminpin dingen hakim nandangi kami ? ' Ia si isuruh Dibata erkelang-kelangken malekat si enggo teridah man bana i rambah duri si gara jadi peminpin ras simulahi bangsa Israel .
44007036	Ibabana bangsa Israel ndarat i taneh Mesir nari alu erbahan tanda-tanda sengget si mbelin i Mesir , i Lawit Merah , ras empat puluh tahun i gurun pasir .
44007037	Musa enda me si ngataken man bangsa Israel , ' Iangkat Dibata pagi sekalak nabi man gunandu , i tengah-tengahndu nari , bali ras aku enggo iangkatNa . '
44007038	Musa enda me si pulung ras nini-nininta i gurun pasir . Ia me si ngerana ras malekat i Deleng Sinai . Ialokenna kata Dibata si ngaturken kegeluhen guna ipeseh man banta .
44007039	Tapi nininta nai la megiken katana . Isimbakna Musa , sabap atena mulihken ku taneh Mesir .
44007040	E maka nina man Arun , ' Bahanlah dibata-dibata man kami jadi peminpin kami . Sabap la ieteh kami kai si enggo jadi nandangi Musa si maba kami ndarat i taneh Mesir nari . '
44007041	E maka ibahan kalak enda sada gana-gana , bali ras anak lembu . Jenari ipersembahkenna persembahen tutungen man gana-gana e . Ihamatina kai si enggo ibahanna e alu erbahan sada kerja si meriah .
44007042	Tapi Dibata nadingken kalak e . Ipelepasna kalak e nembah man bintang-bintang i langit , bagi enggo isuratken i bas kitap nabi-nabi , ' O bangsa Israel ! Empat puluh tahun dekahna asum kam i gurun pasir , igelehndu dingen ipersembahkenndu asuh-asuhenndu . Tapi man bangKu kin ipersembahkenndu asuh-asuhen e ?
44007043	Lang ! Tapi ilanjandu kemah dewa Moloh ras gambar bintang dewa Repan man dibatandu ; e me patung-patung si ibahanndu man sembahenndu . Perbahan si e Kubuang kam ku ingan si terdauhen asa Babil . '
44007044	Asum nini-nininta i gurun pasir , lit kap i tengah-tengahna Kemah Perjumpan . Kemah e isuruh Dibata ibahan Musa rikutken contoh si enggo icidahken Dibata man bana .
44007045	Kemah si ialoken nininta i bas bapana nari seterusna ibabana asum ia lawes ras Josua guna ngerebut taneh enda i bas bangsa si deban nari , e me bangsa si ipelawes Dibata i lebe-lebe nininta nari . Kemah e lit denga asum Daud jadi raja .
44007046	Daud si ngena ate Dibata e , mindo man Dibata , gelah ia iijinken erbahan sada rumah , e me rumah man Dibata si isembah Jakup .
44007047	Tapi Salomo me surungna erbahan Rumah Pertoton man Dibata .
44007048	Tapi Dibata si Mbelin e labo ringan i bas rumah si ibahan manusia ; bagi enggo isuratken nabi ,
44007049	Nina Tuhan , ' Surga kap inganKu kundul janah doni kap manca-manca nahengKu . Rumah si kuga kin atendu ibahanndu man bangKu ? I ja kin inganKu pekesahken ?
44007050	Ma kin Aku erbahanca si nasa lit ? '
44007051	O kam si keras kepala ! Ukurndu bali ras ukur kalak perbegu , la kam nggit megiken kata . La erngadi-ngadi isimbakNdu Kesah Si Badia . Bali kam ras ninindu nai !
44007052	Lit kin sekalak lah gia nabi si la isiksa ninindu ? Ibunuhna pe nai kalak si enggo leben erberita kerna kerehen Persuruhen Dibata si Bujur janah Persuruhen Dibata si Bujur e enggo ihianati dingen ibunuhndu .
44007053	Enggo ialokenndu Undang-undang si reh i bas Dibata nari , si isehken malekat man bandu tapi la ikutkenndu . "
44007054	Megelut anggota sidang megi ranan si Istepanus . Erderik ipenna perban rawana nandangi Istepanus .
44007055	Tapi Istepanus si dem alu Kesah Si Badia , natap ku das . Idahna terang si ersinalsal i bas Dibata nari janah idahna pe Jesus tedis arah kemuhen Dibata .
44007056	Jenari nina , " Nehenlah ! Kuidah langit talang , janah Anak Manusia si isuruh Dibata tedis arah kemuhen Dibata . "
44007057	Alu sora megang serko kerina anggota sidang e janah nutupi cupingna alu tanna . Jenari iserbuna Istepanus .
44007058	Isarenna ku darat kuta , jenari ibenterina alu batu . Kalak si menterisa e nangtangi bajuna , janah itadingkenna i bas sekalak anak perana ; gelarna Saul .
44007059	Asum Istepanus ibenteri kalak e , ertoto ia man Tuhan nina , " O Tuhan Jesus , alokenlah tendingku ! "
44007060	Erjimpuh ia janah nina alu sora megang , " O Tuhan , ola min ikira Kam dosa kalak enda . " Kenca ikatakenna si enda , mate ia .
44008001	Saul pe erpengakap maka Istepanus patut ibunuh . I bas wari e pe mulai me perpulungen si lit i Jerusalem ngenanami kiniseran , sabap ia isiksa kalak si nterem . Kerina kalak si tek mengongsi ku dusun-dusun i Judea ras Samaria ; rasul-rasul ngenca la mengongsi .
44008002	Piga-piga kalak si erkiniteken , engkuburken mait Istepanus , janah tangis kal ia kerina .
44008003	Tapi Saul ersura-sura engkernepken perpulungen e . Ibengketina tep-tep rumah kalak si tek janah ibabana kalak e ku darat subuk dilaki bage pe diberu . Jenari itamakenna ku penjara .
44008004	Kalak si erkiniteken si enggo merap e lawes ku kuta-kuta meritaken Berita Si Meriah .
44008005	Pilipus lawes ku sada kuta i Samaria . I je iberitakenna kerna Si Engkelini si ipadanken Dibata man kalak si nterem .
44008006	Meriah ukur kalak si nterem megiken pengajaren Pilipus . Ersada kerina ukurna megiken ia . Idahna pe tanda-tanda sengget si mbelin si ibahan Pilipus .
44008007	I bas kalak si setanen nari , ndaraten setan-setan janahna serko alu megang . Bage pe nterem kalak si pangpangen ras kalak si cempang ipepalem .
44008008	Perbahan si e jadi me keriahen si mbelin i Samaria .
44008009	I bas kuta e lit me sekalak dilaki ; gelarna Simon . Gelgel nari enggo ieteh kalak maka ia lit kinigurunna . Ikatakenna pe maka ia sekalak si mbelin .
44008010	Kerina kalak si i bas kuta e , subuk kalak si meganjang ras si meteruk megiken katana . Nina kalak si nterem e , " I bas ia me Kuasa Dibata si igelari Kuasa si Mbelin . "
44008011	Kalak si nterem megiken ia perbahan ndekah me enggo kemamangen kalak ibahanna alu kinigurunna .
44008012	Tapi kenca ia tek kerina man Berita Si Meriah si iberitaken Pilipus kerna Kinirajan Dibata ras kerna Jesus Kristus , e maka iperidiken ia kerina , subuk si dilaki bage pe si diberu .
44008013	Simon pe tek . Janah kenca ia iperidiken , ras Pilipus ia katawari pe . Mamang kal atena asum idahna tanda-tanda sengget si mbelin ibahan Pilipus .
44008014	Rasul-rasul si i Jerusalem megi berita maka kalak Samaria enggo ngaloken kata Dibata . E maka isuruhna Petrus ras Johanes ndahi kalak e .
44008015	Kenca ia seh , ertoto ia gelah kalak si enggo tek e ngaloken Kesah Si Badia .
44008016	Sabap Kesah Si Badia langa nusur man bana ; saja ia enggo iperidiken i bas gelar Tuhan Jesus .
44008017	Kenca bage itamaken Petrus ras Johanes tanna ku babo kalak Samaria e , jenari ialoken kalak e me Kesah Si Badia .
44008018	Kenca idah Simon maka kalak si tek e enggo ngaloken Kesah Si Badia asum itamaken rasul-rasul tanna ku babo kalak e , e maka iberekenna duit man Petrus ras Johanes , janah nina ,
44008019	" Berelah maka i bas aku pe lit kuasa e , gelah kalak ngaloken Kesah Si Badia adi kutamaken tanku ku babona . "
44008020	Tapi nina Petrus , " Bene me kam ras duitndu e , sabap iakapndu banci itukur pemere Dibata .
44008021	Labo lit baginndu ntah pe hakndu i bas dahin kami , sabap ukurndu la bujur i bas pengidah Dibata .
44008022	E maka jeralah kam i bas rencanandu si jahat e janah ertotolah man Tuhan gelah ialemiNa kam i bas perukurenndu si la mehuli e .
44008023	Sabap kuidah maka kam dem cian ate janah kam iperbudak dosandu . "
44008024	Ngaloi Simon man Petrus ras Johanes , " Totokenlah aku man Tuhan gelah ola sada pe jadi i bas aku kai si ikatakenndu ndai . "
44008025	Kenca Petrus ras Johanes ersaksi dingen nuriken kata Tuhan , mulihken ia ku Jerusalem . I bas perdalanenna iberitakenna Berita Si Meriah i kuta-kuta kalak Samaria .
44008026	Sekalak malekat Tuhan , ngerana man Pilipus nina , " Ersikap janah laweslah kam ku Selatan , ku dalan si i Jerusalem nari ku Gasa . " ( Dalan enda melungun ) . E maka ersikap Pilipus , jenari berkat ia .
44008027	Paksa e lit sekalak Etiopia mentas arah dalan e mulihna ersembah i Jerusalem nari . Ia kepala Bendahara Kandake , Ratu Etiopia . Guna si e ia enggo
44008028	ikebiriken . Ia mulih tare geretana . Asum ia i datas geretana alu sora megang iogena kitap Nabi Jesaya .
44008029	Nina Kesah Si Badia man Pilipus , " To deheri gereta e . "
44008030	Iayaki Pilipus gereta e janah ibegina menteri e ngoge kitap Nabi Jesaya . E maka nungkun Pilipus man bana , " Iangkandu nge kai si iogendu e ? "
44008031	Erjabap menteri e , " I ja ka nge banci kuangka , adi la lit kalak si nerangkenca man bangku ? " Jenari ipindoken menteri e gelah Pilipus nangkih ku gereta dingen kundul i datas ras ia .
44008032	Bagin Pustaka Si Badia si iogena e e me , ' Ia bali ras biri-biri si ibaba guna igeleh . Ia bali ras anak biri-biri si la ngelawan asum igunting mbuluna . Kai pe la ibelaskenNa .
44008033	Ia ihina janah la lit keadilen ibahan man baNa . Ise pe la ngasup nuriken kerna kesusurenNa , Sabap geluhNa enggo ibuat i bas doni enda nari . '
44008034	Kenca bage nina menteri e man Pilipus , " Kusungkun kam : Kerna ise si ikataken nabi enda ? Kerna dirina ntah kerna kalak si deban ? "
44008035	E maka ibenaken Pilipus ngerana erpalasken kata e . Iturikenna man menteri e Berita Si Meriah kerna Jesus .
44008036	Asum ia ras nerusken perdalanenna , seh ia ku sada ingan si lit i je lau . E maka nina menteri e man Pilipus , " Nehenlah , enda kap lau . Ma banci kin aku iperidiken ? "
44008037	[ Nina Pilipus man bana , " Kam banci iperidiken adi kam tuhu-tuhu enggo tek man Jesus Kristus . " Ngaloi menteri e , " Aku tek maka Jesus Kristus Anak Dibata kap . " ]
44008038	E maka isuruh menteri kusirna pengadi gereta e . Jenari duana ia , si Pilipus ras menteri e , nusur ku lau . I je me ia iperidiken Pilipus .
44008039	Kenca ia ndarat i bas lau nari , rempet Pilipus ibabaken Kesah Tuhan . Menteri e lanai ngidah Pilipus , tapi iteruskenna perdalanenna alu meriah ukur .
44008040	Pilipus enggo seh i Asdot . Isiarina kerina kuta-kuta janah iberitakenna Berita Si Meriah ngayak seh ia i Kesarea .
44009001	Tapi Saul tetap niksai dingen munuhi ajar-ajar Tuhan . Idahina Imam si Mbelin ,
44009002	janah ipindona surat kuasa guna ibabana man pengulu rumah pertoton i Damaskus . Gelah adi jumpa ia ras kalak si ngikutken Tuhan i Damaskus , subuk dilaki bage pe diberu banci itangkapna janah ibabana ku Jerusalem .
44009003	I bas perdalanen ku Damaskus , asum ia enggo ndeher ku kuta e , rempet terang i langit nari ersinalsal engkeleweti ia .
44009004	Perbahan si e ndabuh ia ku taneh janah ibegina sora erlebuh , " O Saul , Saul , ngkai maka iayakindu Aku ? "
44009005	Ngaloi Saul , " Ise kin Kam Tuhan ? " Erjabap Tuhan , " Aku kap Jesus si iayakindu .
44009006	Bage gia , kekekenlah janah teruskenlah ku bas kuta . I jah kari lit si ngatakenca man bandu kai si arus ibahanndu . "
44009007	Sengget kal teman-teman Saul si ikut ras ia i bas perdalanenna . Lanai ia ngasup ngerana sabap ibegina sora , tapi la idahna si ngerana e .
44009008	Tedis Saul , imedakkenna matana , tapi kai pe la idahna . Perbahan si e itegu kalak ndai Saul ku Damaskus .
44009009	Telu wari dekahna Saul la erpengidah , janah i bas si telu wari e la ia man ntah pe minem .
44009010	I Damaskus , lit sekalak ajar-ajar Tuhan , gelarna Ananias . I bas sada pengenehenen nina Tuhan man bana , " O , Ananias ! " Ngaloi si Ananias , " I jenda aku Tuhan . "
44009011	Nina Tuhan man bana , " Ersikaplah , jenari laweslah ku Pasar Pinter . Jumpai i rumah Judas sekalak i Tarsus nari , gelarna Saul . Saul e ertoto genduari .
44009012	I bas pengenehenen idahna sekalak dilaki gelarna Ananias bengket ku rumah , janah itamakenna tanna ku babona gelah ia erpengidah mulihi . "
44009013	Ngaloi Ananias , " O Tuhan , enggo kubegi berita kerna ia i bas kalak si nterem nari . Enggo melala kiniseran ibahanna nandangi ajar-ajarNdu si badia i Jerusalem .
44009014	Janah alu kuasa si ibereken imam si mbelin man bana enggo reh ia ku Damaskus enda guna nangkapi kerina kalak si nembah man baNdu . "
44009015	Tapi nina Tuhan man bana , " To dahilah , sabap ia me si enggo Kupilih guna mpetandaken Aku man bangsa Israel bage pe man bangsa-bangsa si deban ras raja-raja .
44009016	Janah Kucidahken pe pagi man bana , kerina kiniseran si arus inanamina erkite-kiteken gelarKu . "
44009017	E maka lawes Ananias . Bengket ia ku bas rumah ingan Saul , jenari itamakenna tanna ku babo Saul . Nina , " O seninangku Saul , Tuhan Jesus si teridah man bandu i tengah dalan asum kam reh ku jenda , nuruh aku ndahi kam . IsuruhNa aku gelah banci kam erpengidah mulihi janah gelah kam dem alu Kesah Si Badia . "
44009018	Minter lit naktak bagi sisik ikan i bas mata Saul nari , jenari erpengidah ia mulihi . Tedis ia jenari iperidiken .
44009019	Janah kenca ia man , mulihken ka ia megegeh . Piga-piga wari dekahna Saul i Damaskus ras ajar-ajar si ringan Piga-piga wari dekahna Saul i Damaskus ras ajar-ajar si ringan i je .
44009020	Paksa si e pe iberitakenna kerna Jesus i rumah-rumah pertoton . Nina , " Jesus e Anak Dibata kap . "
44009021	Mamang ate kerina kalak si megi ia . Nina sapih-sapih ia , " Ma ia kin si munuhi kalak si ningetken gelar Jesus i Jerusalem ? Ma kin guna nangkapi kalak si ningetken gelar Jesus dingen mabasa man imam-imam si mbelin maka ia reh ku jenda ? "
44009022	Tapi gegeh penuri-nurin Saul tep-tep wari ertambah-tambah . Kalak Jahudi si ringan i Damaskus lanai ngasup njabap ia , sabap arah penuri-nurinna iberekenna bukti-bukti si kuat maka Jesus me Mesias si ipadanken Dibata e .
44009023	Piga-piga wari kenca si e , arih-arih kalak Jahudi guna munuh Saul .
44009024	Tapi tereteh man Saul kai si irencanaken kalak enda . Suari berngi ia itimai kalak e i gerbang kuta , gelah banci ia ibunuh .
44009025	Tapi i bas sada berngi isampati pengikut-pengikutna ia ndarat i bas kuta e nari . Itantan ajar-ajar e ia ku teruh i datas tembok nari tare raga .
44009026	Kenca seh Saul i Jerusalem , idaramina dalan gelah ersada ras kalak si enggo tek man Jesus . Tapi kerina kalak mbiar man bana . Sekalak pe ia la tek maka Saul enggo tek man Jesus .
44009027	Kenca bage reh Barnabas nampati Saul ; itaruhkenna ia man rasul-rasul e . Iturikenna man rasul-rasul e maka Saul enggo ngidah Tuhan i tengah dalan , janah Tuhan enggo ngerana man bana . Iturikenna pe maka Saul enggo ngajar i bas gelar Jesus i Damaskus alu la biar-biaren .
44009028	E maka mulai i bas wari si e enggo meriah Saul ras rasul-rasul . Isiari Saul kuta Jerusalem , janah alu la biar-biaren ngajar ia i bas gelar Tuhan .
44009029	Ngerana dingen ersoal-jabap pe ia ras kalak Jahudi si make cakap Junani ; tapi kalak e ersura-sura munuh ia .
44009030	Kenca ieteh anggota perpulungen sura-sura kalak e , itaruhkenna Saul ku Kesarea jenari isuruhna ia lawes ku Tarsus .
44009031	Paksa si e perpulungen si lit i belang-belang Judea , Galilea ras Samaria i bas keadan aman . Perpulungen e erkemalangen nandangi Tuhan . Erkiteken penampati Kesah Si Badia reh belinna kiniteken perpulungen janah erteremna kalak si tek .
44009032	Melala kuta-kuta isiari Petrus . Sekali jadi ngincuah ia ndahi ajar-ajar Tuhan si ringan i Lida .
44009033	I je jumpa ia ras sekalak dilaki gelarna Eneas . Eneas e lumpuh , janah enggo waluh tahun dekahna ia ampar i bas ingan medem .
44009034	Nina Petrus man bana , " O Eneas , Jesus Kristus pepalem kam , kekekenlah janah gulung amakndu . " E maka minter keke Eneas .
44009035	Kerina kalak si ringan i Lida ras i Saron ngidah ia , e maka kerina kalak e ngendesken dirina man Tuhan .
44009036	I Jope lit sekalak diberu si enggo tek , gelarna Tabita ( I bas cakap Junani : Dorkas , ertina belkih beru-beru ) . Melala kal perbahanenna si mehuli janah isampatina kalak si musil .
44009037	Paksa si e sakit ia jenari mate . Kenca maitna iperidi kalak , iamparkenna i bas ruangen si i datas loteng .
44009038	Kuta Jope la ndauhsa i Lida nari . Kenca ajar-ajar si i Jope megi berita maka Petrus paksa si e lit i Lida , isuruhna dua kalak ndahi Petrus alu pemindon maka pedas min ia reh .
44009039	E maka ersikap Petrus , jenari berkat ia ras si erlegi e . Kenca seh ia i Jope , ibaba kalak ia ku ruangen si i datas loteng . Kerina kalak si enggo mbalu pulung engkeleweti ia , dingen janahna tangis icidahkenna man Petrus uis ras baju si enggo ibahan Tabita asum ia nggeluh denga .
44009040	Kenca bage isuruh Petrus kerina ndarat , jenari erjimpuh ia dingen ertoto . Kenca bage ialekenna kempak mait e , janah nina , " O Tabita , kekekenlah ! " Imedakken Tabita matana , janah kenca idahna Petrus minter ia kundul .
44009041	Jenari ijemak Petrus tanna , isampatina ia tedis . Kenca bage idilo Petrus kerina kalak si tek ras diberu-diberu si enggo mbalu e . Iendeskenna man bana Tabita si enggo nggeluh mulihi e .
44009042	Mbar kejadin enda ku belang-belang Jope . Perbahan si e nterem kalak tek man Tuhan .
44009043	Piga-piga wari dekahna Petrus ringan i Jope , i rumah sekalak tukang kulit , gelarna Simon .
44010001	I Kesarea lit sekalak dilaki gelarna Kornelius . Ia sekalak komandan i bas pasukan tentera Romawi si igelari " Pasukan Itali " .
44010002	Ia kalak si tutus i bas agama ; ia ras isi jabuna nembah man Dibata . Isampatina kalak Jahudi si musil janah la erngadi-ngadi ertoto ia ku Dibata .
44010003	Sekali jadi kira-kira jam telu karaben ialokenna sada pengenehenen . I bas pengenehenenna idahna alu tangkas sekalak malekat Dibata bengket ku bas rumahna . Nina malekat e man bana , " O Kornelius . "
44010004	Itatap Kornelius malekat e alu dem kebiaren , janah nina , " Kai Tuan ? " Erjabap malekat ndai , " Pertotonndu enggo ibegiken Dibata . Enggo idahNa kai si enggo ibahanndu nandangi kalak si musil , janah enggo ingetNa pe kam .
44010005	Genduari , suruhlah piga-piga kalak ku Jope guna ngelegi Simon si igelari pe Petrus .
44010006	Ia kesilang i rumah sekalak tukang kulit , gelarna pe Simon . Rumahna e i tepi lawit . "
44010007	Kenca lawes malekat e , idilo Kornelius dua kalak juak-juakna ras sekalak perajurit si tutus ku Tuhan e me sekalak ajudanna .
44010008	Iturikenna man kalak e kai si enggo jadi , jenari isuruhna ia lawes ku Jope .
44010009	Pepagina kira-kira pukul dua belas ciger , asum si telu kalak e i bas perdalanen janah enggo ndeher ku Jope , lawes Petrus ku datas tarum rumah guna ertoto .
44010010	Paksa si e igejapna melihe , e maka man atena . Asum isikapken pangan , sangana ia lolah , ialokenna sada pengenehenen .
44010011	Idahna langit talang jenari nusur ku teruh bagi sada lambar uis si mbelang itantan alu empatna sukina ku taneh .
44010012	I bas bungkusen e lit erbage-bage rubia-rubia si empat nahe , rubia-rubia si njoler bage pe perik-perik si meliar .
44010013	Kenca bage lit sora erkata man bana , " O Petrus , kekekenlah , geleh jenari pan rubia-rubia enda . "
44010014	Tapi nina Petrus , " Lang Tuhan , lang ! La pernah kupan pantangen bage pe si la bersih rikutken aturen agama . "
44010015	Nina ka sora ndai , " Kai si enggo ikataken Dibata bersih ola ikatakenndu la bersih . "
44010016	Bagenda me jadi telu kali , kenca bage bungkusen ndai iangkat mulihken ku langit .
44010017	Latih akap Petrus ngukurisa kai ertina pengenehenen e . Paksa si e kalak si isuruh Kornelius ndai enggo ndat rumah Simon , janah enggo tedis pe ia kerina i lebe-lebe pintun .
44010018	Erlebuh dingen nungkun ia nina , " Lit kang i bas rumah enda kesilang Simon Petrus ? "
44010019	Asum Petrus rukur denga kerna maksud pengenehenen ndai , nina Kesah man bana , " Begiken ! Lit telu kalak si ndarami kam .
44010020	E maka ersikaplah kam , jenari ku teruh kam . Ola kam sangsi berkat ras ia sabap Aku kap si nuruh ia reh ku jenda . "
44010021	Ku teruh Petrus jenari nina man si telu kalak e , " Aku kap si idaramindu . Kai atendu maka kam reh ? "
44010022	Erjabap kalak e , " Kapten Kornelius nuruh kami reh ku jenda . Kerina kalak Jahudi ngatakenca maka ia mehuli . Sekalak malekat Dibata nuruh ia ngundang kam ku rumahna , gelah ibegina kata i bas kam nari . "
44010023	Iundang Petrus si telu kalak e ku rumah dingen kesilang i rumah e i bas berngi e . Pepagina ersikap Petrus jenari berkat ia ras si telu kalak e . Piga-piga kalak si tek i Jope nari ikut ras ia .
44010024	Pepagina ka maka ia enggo seh i Kesarea . Kornelius ras kade-kadena bage pe temanna meriah si enggo itenahkenna nima-nimai kerehen Petrus .
44010025	Asum bengket Petrus ku bas rumah e , reh Kornelius ngalo-ngalosa . Erjimpuh ia janah isembahna Petrus .
44010026	Tapi isuruh Petrus ia keke nina , " Tediskenlah , sabap aku pe manusia biasa nge . "
44010027	Janahna ercakap-cakap erdalan ia ku bas . I je idapeti Petrus enggo nterem kalak pulung .
44010028	Nina Petrus man kalak si nterem e , " Enggo ietehndu maka rikutken Undang-undang kalak Jahudi , la kal kami banci bengket ku bas rumah si labo kalak Jahudi , ntah pe ergaul ras ia . Tapi enggo icidahken Dibata man bangku maka la banci kukataken ise pe meluat ntah pe la bersih .
44010029	Perbahan si e maka la mberat ukurku reh ku jenda asum aku idilondu . Dage genduari kusungkun kam : Kai sabapna maka aku idilondu ? "
44010030	Nina Kornelius , " Telu wari si enggo lewat , waktuna bagi si genduari e , kira-kira pukul telu karaben ertoto aku i rumah . Paksa si e rempet tedis sekalak dilaki i lebe-lebengku ; uisna erkilat .
44010031	Nina man bangku , ' Pertotonndu enggo ibegi Dibata . Enggo idahNa kai si ibahanndu nandangi kalak si musil .
44010032	E maka suruhlah kalak ku Jope ngelegi Simon Petrus . Ia kesilang i rumah sekalak tukang kulit , gelarna Simon kang . Rumah e i tepi lawit . '
44010033	E maka minter kusuruh kalak enda ngelegi kam , janah alu meriah ukur enggo ka kam reh ku jenda . Genduari enggo pulung kami kerina i jenda , i lebe-lebe Dibata guna megiken kata Dibata si isuruhNa ipesehndu . "
44010034	E maka ibenaken Petrus ngerana nina , " Genduari enggo kueteh maka tuhu-tuhu la erndobah iakap Dibata manusia e .
44010035	Tep-tep manusia i bas bangsa si apai nari gia , adi ia erkemalangen man Dibata dingen mehuli perbahanenna , ialoken Dibata kap .
44010036	Enggo ietehndu kata si ipeseh Dibata man kalak Israel e me Berita Si Meriah kerna perdamen arah Jesus Kristus . Jesus Kristus e me Tuhan si erkuasa nandangi kerina si nasa lit .
44010037	Ietehndu kejadin si mbelin si enggo jadi i belang-belang taneh Israel , mulai i Galilea nari kenca peridin si iberitaken Johanes ,
44010038	e me kerna Jesus kalak Nasaret . Ia iminaki Dibata alu Kesah Si Badia ras kuasa . IsiariNa taneh enda , ibahanNa si mehuli dingen ipepalemNa kerina kalak si isiksa Iblis , sabap Dibata ras Ia .
44010039	Janah kami saksina kerna kerina si ibahanNa i taneh kalak Jahudi bage pe i Jerusalem . Aminna bage gia Ia ibunuh kalak alu makuken Ia ku kayu persilang .
44010040	Tapi i bas wari si peteluken Dibata mpegeluh Ia mulihi . Janah rikutken rencana Dibata , icidah-cidahkenNa baNa .
44010041	Labo man kerina manusia icidah-cidahkenNa baNa , tapi man kami ngenca ; e me saksi-saksi si enggo leben ipilih Dibata . Man dingen minem kami ras Ia kenca Ia nggeluh mulihi .
44010042	Janah isuruhNa kami meritaken man jelma si nterem dingen naksiken maka Ia me si enggo itetapken Dibata guna ngadili kalak si nggeluh ras si enggo mate .
44010043	Kerina nabi ersaksi kerna Ia . Ikataken nabi-nabi e maka kalak si tek man baNa ialemi Dibata kap dosana i bas gelar Jesus . "
44010044	Asum Petrus ngerana denga , nusur Kesah Si Badia man kerina kalak si megiken Berita e .
44010045	Mamang ate kalak Jahudi si enggo tek , si enggo reh ras Petrus i Jope nari , perbahan man si labo kalak Jahudi pe icurcurken Dibata Kesah Si Badia .
44010046	Ibegina kalak e ngerana i bas erbage-bage cakap si deban , dingen ipujina Dibata . Nina Petrus ,
44010047	" Kalak enda enggo ngaloken Kesah Si Badia bali ras kita . Banci kin ia iolang-olangi iperidiken alu lau ? "
44010048	Jenari isuruh Petrus kalak e iperidiken i bas gelar Jesus . Kenca bage ipindoken kalak e man Petrus gelah ola lebe ia mulih ngayak piga-piga wari .
44011001	Rasul-rasul ras kalak si enggo tek i belang-belang Judea megi maka si labo kalak Jahudi pe enggo ngaloken Kata Dibata .
44011002	Kenca mulih Petrus ku Jerusalem , kalak Jahudi si enggo tek mandang ia nina ,
44011003	" Kam enggo kesilang i rumah kalak si labo kalak Jahudi dingen langa isunatken , janah enggo pe kam man ras ia . "
44011004	E maka ituriken Petrus kerina si enggo jadi , i bas pemenana nari nina ,
44011005	" Asum ertoto aku i kuta Jope sanga aku lolah rempet kualoken sada pengenehenen . Kuidah lit nusur bagi selambar uis mbelang , irakut i bas empatna sukina , janah ngadi i lebe-lebengku .
44011006	Kupepayo isina janah kuidah i bas rubia-rubia si empat nahe , rubia-rubia si meliar , si njoler ras perik-perik si meliar .
44011007	Jenari kubegi sora erkata man bangku nina , ' O Petrus kekeken , geleh jenari pan rubia-rubia enda ! '
44011008	Tapi ningku , ' Lang Tuhan , lang . La pernah kupan pantangen ntah pangan si la bersih rikutken aturen agama . '
44011009	Ngerana sora e i langit nari nina , ' Kai si enggo ikataken Dibata bersih , ola ikatakenndu meluat ! '
44011010	Si enda jadi seh telu kali , kenca bage mulihken bungkusen ndai irintak ku langit .
44011011	Paksa e pe telu kalak si isuruh ndahi aku i Kesarea nari enggo seh i rumah inganku kesilang .
44011012	Jenari nina Kesah Si Badia man bangku , ' Berkatlah ras kalak e . Ola kam sangsi ! ' Seninanta si enem enda pe ikut ras aku ku Kesarea , janah radu kami ku rumah Kornelius si ndilo aku .
44011013	Ituriken Kornelius man kami , maka enggo idahna malekat tedis i bas rumahna , janah nina malekat e man bana , ' Suruh kalak ku Jope ngelegi Simon si igelari Petrus .
44011014	Ia pagi nehken Berita man bandu , gelah arah Berita e terkelin kam ras isi jabundu . '
44011015	Janah kenca kubenaken ngerana , nusur Kesah Si Badia man kerina kalak si pulung i rumah Kornelius bagi nai tangtangna Kesah Si Badia nusur man banta .
44011016	Jenari kuinget kai si enggo ikataken Tuhan , ' Johanes mperidiken alu lau , tapi kam pagi iperidiken alu Kesah Si Badia . '
44011017	Enggo tangkas maka Dibata mereken pemereNa man si labo kalak Jahudi la lit kurangna ras si iberekenNa man banta asum tangtangna nai kita tek man Tuhan Jesus Kristus . Dage , banci kin kuambati Dibata ? "
44011018	Kenca ibegi kalak e siikataken Petrus , sinik ia . Jenari ipujina Dibata nina , " Man si labo kalak Jahudi pe enggo ibereken Dibata dalan jera gelah dat kegeluhen . "
44011019	Kalak si enggo tek man Jesus merap erkiteken peniksan si jadi kenca Istepanus ibunuh . Piga-piga kalak seh ku Penike , Kiperus ras Antiokia . I je iberitakenna Berita kerna Jesus man kalak Jahudi saja .
44011020	Tapi piga-piga kalak si seh ku Antiokia e , e me kalak Kiperus ras kalak Kireni meritaken Berita Si Meriah kerna Tuhan Jesus man si labo kalak Jahudi pe .
44011021	Tuhan nampati kalak e i bas dahinna . E maka nterem kal kalak tek dingen ngendesken dirina man Tuhan .
44011022	Perpulungen si i Jerusalem megi berita kerna kai si enggo jadi i Antiokia , e maka isuruhna Barnabas ku jah .
44011023	Kenca seh Barnabas i Antiokia , meriah kal ukurna ngidah lias ate Dibata si enggo seh man kalak e . Iajukna perpulungen e gelah tetap erkiniteken man Tuhan .
44011024	Perbahan merandal kal Barnabas bage pe ia dem alu Kesah Si Badia dingen nteguh kinitekenna , e maka nterem kalak tek man Tuhan .
44011025	Jenari berkat Barnabas ku Tarsus ndarami Saul . Kenca jumpa , radu ia ku Antiokia .
44011026	Sada tahun dekahna ia ras perpulungen e , janah i bas sada tahun e nterem kalak iajarina . I Antiokia me tangtangna ajar-ajar e igelari Kristen .
44011027	Paksa si e reh piga-piga kalak nabi i Jerusalem nari ku Antiokia .
44011028	Sekalak i bas si reh e tedis , gelarna Agabus . Alu kuasa Kesah Si Badia ernubuat ia maka lanai ndekahsa jadi me kelihen si mesangat i belang-belang doni . ( Kelihen e jadi asum Klaudius jadi Kaisar Roma . )
44011029	E maka ersada arih ajar-ajar guna pepulung penampat rikutken kengasupenna sekalak-sekalak guna nampati senina-senina si ringan i Judea .
44011030	Kenca ipepulungna , ikirimkenna duit e man pertua-pertua arah Barnabas ras Saul .
44012001	Asum Herodes jadi raja , ngawan perpulungen ngenanami kiniseran .
44012002	Isuruh Herodes gelah Jakup , senina Johanes , ibunuh alu pedang .
44012003	Kenca ieteh maka kai si ibahanna e ngena ate kalak Jahudi , e maka isuruhna ka kalak nangkap Petrus . ( Si enda jadi asum Wari Raya Roti si la erragi . )
44012004	Kenca Petrus itangkap , itamaken ia ku bas penjara . Ia ijagai empat terpuk perajurit ; tep-tep terpuk empat kalak . Sura-sura Herodes iadili Petrus i lebe-lebe jelma si nterem kenca lepas wari Paskah .
44012005	Tapi asum Petrus i bas penjara , perpulungen alu tutus ate lalap ertoto man Dibata kerna ia .
44012006	Berngina , ope Petrus ibaba Herodes ku lebe-lebe jelma si nterem , tunduh Petrus i kelang-kelang dua kalak perajurit . Ia iiket alu dua rante besi janah i lebe-lebe pintun lit perajurit erjaga .
44012007	Jenari rempet tedis malekat Tuhan deherken Petrus , janah terang ersinalsal i bas penjara e . Itamaken malekat e tanna ku babo bara Petrus , ingetina ia nina , " Kekekenlah ! " Minter mosar rante si ngiket tan Petrus .
44012008	Jenari nina malekat man bana , " Genditkenlah genditndu janah pake sepatundu ! " Ikutken Petrus kata malekat e jenari nina ka malekat , " Pake jubahndu jenari ikutken aku ! "
44012009	Ikutken Petrus malekat ndarat i bas penjara nari . Amin bage gia labo ia sedar maka kai si ibahan malekat nandangi ia , e me kejadin si tuhu-tuhu . Iakapna maka ia ngaloken sada pengenehenen .
44012010	Ibentasina penjagan si pemena , si peduaken janah seh pe ia ku gerbang besi dalan ndarat . Talang jine gerbang besi e asum ia mentas . Kenca seh i darat erdalan ia duana arah sada gang , jenari rempet itadingken malekat e Petrus .
44012011	Kenca sedar Petrus nina , " Genduari enggo kueteh maka tuhu-tuhu aku enggo ipulahi Dibata . Isuruh Tuhan malekatNa mulahi aku i bas kuasa Herodes nari bage pe i bas sura-sura kalak Jahudi nari . "
44012012	Kenca tuhu-tuhu kal ia sedar , lawes ia ku rumah Maria nande Johanes Markus . I bas rumah e nterem kalak pulung ertoto .
44012013	Asum erlebuh Petrus i pintu gerbang nari , reh sekalak juak-juak diberu , gelarna si Rode . Ipepayona ise si erlebuh e .
44012014	Itandai Rode maka sora e , sora Petrus . Perbahan riahna ukurna kiam ia mulihken ku rumah , lanai ingetna pe nalangi pintu gerbang e . Ikatakenna man kalak si pulung maka Petrus tedis i lebe-lebe pintu gerbang .
44012015	Tapi ngaloi kalak e man bana nina , " Adon kam . " Tapi igegehi Rode ngatakenca maka tuhu Petrus i darat . Nina kalak e , " Malekatna nge . "
44012016	Tapi perbahan la erngadi-ngadi Petrus nuktuki , e maka dungna italangi kalak ndai . Kenca idahna Petrus mamang kal atena .
44012017	Ibahan Petrus tanda alu tanna gelah ola gejek . Jenari iturikenna man si pulung e kuga Tuhan enggo mulahi ia i bas penjara nari . Tole nina , " Beritakenlah si enda man Jakup ras man kerina senina-seninanta . " Kenca bage ndarat ia dingen lawes ku ingan si deban .
44012018	Pepagina kenca terang wari , gejek kerina perajurit-perajurit dingen mbiar ia . Nina sapih-sapih ia , " Kai nge si enggo jadi nandangi Petrus ? "
44012019	E maka isuruh Herodes perajurit-perajurit ndarami Petrus , tapi la idatna . E maka iperiksa Herodes perajurit-perajurit si erjaga jenari iperentahkenna munuh perajurit-perajurit e . Kenca si e lawes Herodes i Judea nari , pindah ia ku Kesarea .
44012020	Nembeh kal ate Herodes gelgel nari nandangi kalak Tirus ras kalak Sidon . E maka ersada arihna ndahi Herodes , sabap biasana ia ndatken pangan i bas negeri Raja Herodes e nari . Perlebe itami-tamina Blastus ; Blastus e me sekalak kepala pegawai istana raja . Jenari ngadap ia man Raja Herodes mindo perdamen .
44012021	I bas sada wari si enggo itetapken Herodes , ipake Herodes paken kerajanna janah kundul ia i kursi kinirajanna . Jenari ngerana ia man kalak e .
44012022	Kalak si nterem ersurak-surak nina , " Labo manusia si ngerana enda , tapi sekalak dibata kap . "
44012023	Minter iparap malekat Tuhan si Herodes , sabap iperajangna kemulian si arusna ibereken man Dibata . Berngan ia , jenari mate .
44012024	Tapi Kata Dibata reh mbarna dingen reh teremna kalak si megisa .
44012025	Barnabas ras Saul mulih i Jerusalem nari kenca idungina dahinna i je . Ikut pe ras ia Johanes Markus .
44013001	I bas perpulungen i Antiokia lit piga-piga kalak nabi ras guru . Gelarna , Barnabas , Simeon ( igelari si Mbiring ) , Lusius ( kalak Kireni ) , Manaen ( anak angkat Raja Herodes ) ras Saul .
44013002	Sekali , asum kalak enda erbahan kebaktian man Tuhan dingen erpuasa , ngerana Kesah Si Badia man bana nina , " Peserap Barnabas ras Saul man bangKu , guna ndahiken dahin si enggo Kutetapken man bana . "
44013003	E maka erpuasa dingen ertoto kalak e . Janah kenca ipasu-pasuna Barnabas ras Saul alu namaken tanna ku babona , ipeberkatna ia duana .
44013004	Barnabas ras Saul si isuruh Kesah Si Badia berkat ku Selukia . I jenari erlayar ia ku pulau Kiprus .
44013005	Kenca seh ia i Salamis iberitakenna Kata Dibata i bas rumah pertoton kalak Jahudi . Johanes Markus ikut ras ia guna nampati i bas dahin e .
44013006	Isiarina kerina pulau e seh ku Papos . I Papos jumpa ia ras sekalak tukang sihir , gelarna Baryesus . Ia kalak Jahudi . Ikatakenna maka ia sekalak nabi .
44013007	Ia meriah ras Gubernur pulau e . Gubernur e kalak pentar , gelarna Sergius Paulus . Idilo Gubernur e Barnabas ras Saul sabap atena megiken Kata Dibata .
44013008	Tapi Barnabas ras Saul iolang-olangi Elimas ( enda gelar tukang sihir e i bas cakap Junani ) . Iusahaken Elimas gelah ola tek Gubernur e .
44013009	Tapi Saul si igelari Paulus dem Kesah Si Badia . Ijerlengna tukang sihir e .
44013010	Jenari nina , " O anak Iblis ! Kam kap musuh kerina si mehuli ! Kam jahat kal dingen penipu , janah la erngadi-ngadi iusahakenndu encedaken rencana Tuhan engkelini manusia .
44013011	Genduari ukumen i bas Tuhan nari reh man bandu ; pentang me kam , janah piga-piga wari dekahna la kam ngidah terang . " Minter gelap pengidah Elimas . Perbahan si e dadap-dadap ia ndarami kalak si nggit negu ia .
44013012	Tek Gubernur e man Tuhan , kenca idahna kai si enggo jadi . Mamang kal atena megi pengajaren kerna Tuhan .
44013013	Paulus ras teman-temanna nadingken Papos , jenari erlayar ku Perge i propinsi Pampilia . Tapi Johanes Markus nadingken kalak e i je , janah mulihken ia ku Jerusalem .
44013014	Paulus ras Barnabas nerusken perdalanenna , janah seh ia i Antiokia i daerah Pisidi . Sanga wari Sabat kalak Jahudi bengket ia ku bas rumah pertoton , dingen kundul i je .
44013015	Kenca ioge kitap Undang-undang Musa ras kitap nabi-nabi , e maka isuruh pengulu rumah pertoton sekalak ndahi Barnabas ras Paulus guna ngataken , " O senina-senina , adi lit pedahndu man jelma si nterem enda , ngarap kami maka kam ngerana . "
44013016	E maka tedis Paulus . Alu tanna ibahanna tanda man kalak si nterem . Jenari ibenakenna ngerana nina , " O kalak Israel bage pe kam kerina kalak si deban si nembah man Dibata , begikenlah .
44013017	Dibata si isembah kalak Israel enggo milih nini-nininta janah enggo ibahanNa jadi sada bangsa si mbelin asum nai ia ringan i taneh Mesir jadi kalak pertandang . Enggo ipulahi Dibata bangsa e i Mesir nari alu kuasaNa si mbelin .
44013018	Janah empat puluh tahun dekahna iarak-arakNa i taneh gurun pasir .
44013019	IkernepkenNa pitu bangsa i taneh Kanaan janah iberekenNa taneh e jadi si kerajangen bangsaNa .
44013020	Si enda ndai kerina jadi kira-kira empat ratus lima puluh tahun dekahna . Kenca bage iberekenNa puanglima-puanglima guna ngaturken bangsa e seh ku masa nabi Samuel .
44013021	Janah asum ipindoken bangsa e sekalak raja , ibereken Dibata man bana Saul , anak Kis i bas suku Benyamin nari . Ia erkuasa empat puluh tahun dekahna .
44013022	Kenca itulak Dibata si Saul , iangkat Dibata si Daud jadi raja . Dibata enggo ngerana kerna Daud nina , ' Daud anak Isai , ia me si ngena ateKu . Ia me si nehken kerina sura-surangKu . '
44013023	Janah i bas kesusuren Daud e nari me ipekeke Dibata si Engkelini bangsa Israel , e me Jesus , bagi nai enggo ipadanken Dibata .
44013024	Ope denga Jesus menaken dahinNa , enggo leben Johanes erlebuh man kalak Israel gelah jera dingen iperidiken .
44013025	Janah asum nandangi dung dahin Johanes nina man kalak si nterem , ' Ise kin iakapndu aku ? Labo aku si itimai-timaindu e . Tapi nehenlah ! Ia reh arah pudingku . Jadi juak-juakNa pe aku la metunggung . '
44013026	O senina-senina , subuk kam kesusuren Abraham , bage pe kalak si deban si nembah man Dibata : man banta me berita keselamaten enda ipeseh !
44013027	Sabap kalak si ringan i Jerusalem ras peminpin-peminpin la nandai Ia . La ibegikenna pe kata nabi-nabi si iogeken tep-tep wari Sabat . Tapi si tuhuna alu ngukum Jesus , enggo isehken kata nabi-nabi e .
44013028	Janah aminna gia la idatna kesalahen si sue ras ukumen mate , ipindokenna man Pilatus gelah Jesus e ibunuh .
44013029	Janah kenca isehkenna kerina si tersurat i bas Pustaka Si Badia kerna Ia , ipesusurna Ia i kayu persilang nari jenari itamakenna ku bas kuburen .
44013030	Tapi Dibata mpegeluh Ia mulihi .
44013031	Janah piga-piga wari dekahna icidah-cidahkenNa baNa man kalak si ras Ia i Galilea nari ku Jerusalem . Genduari kalak enda si naksiken kerna Jesus man bangsa Israel .
44013032	Janah genduari kami i jenda nehken Berita Si Meriah man bandu . Kai si enggo ipadanken Dibata man nini-nininta nai , enggo isehkenNa genduari man banta anak-anakna alu pegeluh Jesus mulihi . Bagi enggo isuratken i bas Masmur si peduaken , ' Kam me AnakKu ; sendah Aku enggo jadi BapaNdu . '
44013033	
44013034	Dibata enggo pekeke Ia i bas si mate nari janah lanai Ia melengas . Si enda ikataken Dibata i bas bagin si deban nina , ' Kubereken pagi man bandu pemere si tuhu-tuhu dingen badia , si enggo Kupadanken man Daud . '
44013035	Bage ka pe lit tersurat i bas masmur si deban , ' La ipelepasNdu PersuruhenNdu si setia e melengas . '
44013036	Sanga Daud nggeluh , idalankenna kerina sura-sura Dibata i bas paksa e . Janah kenca ia mate , ikuburken ia ras ninina janah melengas pe kulana i bas kuburen .
44013037	Tapi Ia si enggo ipekeke Dibata i bas si mate nari , la ngenanami si melengas e .
44013038	Dage o senina-seninangku kerina , perlu pe ietehndu maka arah Jesus e me berita pengalemi dosa isehken man bandu . Perlu pe ietehndu maka adi tek kam man Jesus kam ibebasken i bas kerina ukumen-ukumen nari , i ja Undang-undang Musa la ngasup mulahi kam .
44013039	
44013040	E maka metengetlah gelah ola jadi i bas kam kai si enggo isuratken nabi-nabi nina ,
44013041	' Begikenlah , o kalak si megombang ! Senggetlah dingen masaplah ! Sabap dahin si kudahi sanga kam nggeluh denga e me sada dahin si la kam tek aminna gia lit kalak si nurikenca man bandu ! ' "
44013042	Asum Paulus ras Barnabas nadingken rumah pertoton e , ipindoken kalak si nterem e gelah reh ka ia i bas wari Sabat si rehna guna nuriken tole kerna pengajaren e .
44013043	Kenca sirang kebaktin e , nterem kalak Jahudi ras kalak si enggo bengket ku bas agama Jahudi ngikutken Paulus ras Barnabas . Iajuk rasul-rasul e ia kerina gelah ia tetap nggeluh i bas lias ate Dibata .
44013044	I bas wari Sabat si rehna menam kerina anak kuta e reh megiken kata Dibata .
44013045	Asum idah kalak Jahudi kalak si nterem e , cian atena . Ikatakenna maka kai si ikataken Paulus e la tuhu janah igombangina pe rasul e .
44013046	Tapi ngaloi Paulus ras Barnabas alu la biar-biaren nina , " Tuhu maka arus man bandu lebe Kata Dibata ipeseh . Tapi perbahan itulakndu , janah iakapndu maka la kam metunggung ngaloken kegeluhen si tuhu-tuhu si rasa lalap , e maka lawes kami ku bangsa-bangsa si deban .
44013047	Sabap Tuhan enggo nuruh kami alu kataNa , ' Enggo kutetapken kam jadi terang man kalak si la nandai Dibata , arah kam me keselamaten seh ku kerina doni ! ' "
44013048	Megi si enda meriah ukur kalak si langa nandai Dibata jenari ipujina Tuhan erkiteken kataNa . Janah kalak si enggo ipilih Dibata gelah ngaloken kegeluhen si tuhu-tuhu si rasa lalap , jadi tek .
44013049	Kata Tuhan mbar ku belang-belang daerah e .
44013050	Tapi iajuk-ajuk kalak Jahudi diberu-diberu si tergolong ihamati kalak , si tutus nembah man Dibata , bage pe pembesar-pembesar kuta e , gelah ilawanna Paulus ras Barnabas . E maka mulai me isiksa kalak ndai Paulus ras Barnabas jenari ipelawesna ia i bas daerah e nari .
44013051	Iapusi Paulus ras Barnabas abu i bas tapak-tapak nahena jadi sada tanda persinget kempak kalak e . Jenari lawes ia ku Ikoni .
44013052	Ajar-ajar si i Antiokia dem alu keriahen dingen Kesah Si Badia .
44014001	I Ikoni pe bengket rasul si dua kalak e ku bas rumah pertoton kalak Jahudi . Bage ulina carana ngajar i je seh maka nterem kal kalak Jahudi ras si labo Jahudi tek man Jesus .
44014002	Tapi kalak Jahudi si tetap la tek man Jesus ngajuk-ngajuk kalak si la nandai Dibata gelah ngelawan kalak si enggo tek e .
44014003	Paulus ras Barnabas ndekah ringan i Ikoni . Ngajar ia alu terang-terangen sabap tek ia maka Tuhan si nampati ia . Ipegegehi Tuhan Berita kerna lias ateNa alu mereken kuasa man rasul-rasul guna erbahan tanda-tanda sengget si mbelin .
44014004	Anak kuta e erbelah jadi dua golongan , deba engkapiti kalak Jahudi , janah deba ka engkapiti rasul-rasul .
44014005	Jenari ersada ukur kalak si labo Jahudi ras kalak Jahudi , bage pe peminpin-peminpin guna erbahan sada geraken ngelawan rasul-rasul . Isiksana atena rasul-rasul e janah ibenterina atena alu batu .
44014006	Kenca ieteh rasul-rasul sura-sura kalak e , lawes ia ku kuta-kuta i Likaoni , e me Listera , Derbe ras daerah sekitarna .
44014007	I je pe iberitaken Berita Si Meriah .
44014008	I Listera lit sekalak dilaki si la megegeh nahena . Tangtang tubuh nari kin ia bage , janah langa pernah ia erdalan .
44014009	Asum Paulus ngerana , kundul ia i je megikenca . Paulus mperdiateken ia janah idahna maka ia enggo tek janah banci ipepalem .
44014010	E maka nina Paulus alu sora megang , " Tedisken , pepinter nahendu ! " Lompat ia jenari erdalan .
44014011	Kenca idah kalak si nterem kai si enggo ibahan Paulus , ersurak ia i bas cakap Likaoni nina , " Dewa-dewa enggo nusur ku tengah-tengahta bagi rupa manusia ! "
44014012	Ikatakenna Barnabas dewa Zeus janah Paulus ikatakenna Hermes , sabap ia me si ngerana e .
44014013	E maka reh imam dewa Zeus i rumah pertotonna nari i darat kuta , ibabana lembu jenggina ras bunga ku pintu gerbang kuta . Atena erbahan persembahen ras kalak si nterem man rasul-rasul e .
44014014	Kenca ibegi rasul Barnabas ras Paulus kai ate kalak enda ibahanna , icaingkenna uisna jenari kiam ia ku tengah-tengah jelma si nterem e janahna serko nina ,
44014015	" O teman-teman , ngkai maka bagenda perbahanenndu ? Kami pe manusia kap bali ras kam . Kami reh ku jenda meritaken Berita Si Meriah man bandu , gelah tek kam man Dibata si nggeluh si njadiken langit , doni , lawit ras kerina isina ; gelah olanai ilakokenndu perbahanen si sia-sia enda .
44014016	I bas paksa-paksa si enggo lewat ipelepas Dibata kerina manusia erbahan bagi ate-atena .
44014017	Tapi Ia tetap encidahken DiriNa arah perbahanenNa si mehuli . IpesusurNa udan i langit nari janah iberekenNa paksa mbuah page . IberekenNa man bandu pangan janah meriah ukurndu ibahanNa . "
44014018	Aminna gia bagenda ikataken rasul-rasul , menam-menam la ia ngasup ngambati kalak si nterem e erbahan persembahen man bana .
44014019	Piga-piga kalak Jahudi reh i Antiokia , i daerah Pisidi nari , ras Ikoni . Iajuk-ajukna kalak si nterem gelah ngikutken katana . Jenari ibenterina Paulus alu batu janah isarenna ku darat kuta . Iakapna Paulus enggo mate .
44014020	Tapi asum kalak si enggo tek e tedis engkeleweti ia , keke ia jenari mulihken ia ku bas kuta . Pepagina lawes ia ras Barnabas ku Derbe .
44014021	I Derbe pe iberitaken Paulus ras Barnabas Berita Si Meriah janah nterem ibahanna kalak tek man Jesus . Kenca bage mulihken ia ku Listera , jenari ku Ikoni , janah i Ikoni nari mulihken ia ku Antiokia i Pisidi .
44014022	I bas tep-tep kuta ipegegehina ukur ajar-ajar janah iajarina gelah tetap ia tek man Tuhan . Nina ngajar , " La banci lang sibentasi lebe erbage-bage kiniseran i bas mengketi Kinirajan Dibata . "
44014023	I bas tep-tep perpulungen itentuken rasul-rasul e pertua-pertuana . Kenca ertoto man Dibata dingen erpuasa , iendeskenna pertua-pertua e man Tuhan si itekina .
44014024	Kenca ibentasi rasul si dua kalak e daerah Pisidi , lawes ia ku Propinsi Pampilia .
44014025	Iberitakenna Kata Dibata i Perge , jenari lawes ia ngincuah ku Atalia .
44014026	I Atalia nari erlayar ia mulih ku Antiokia ; i Antiokia me nai duana ia enggo iendesken ku bas lias ate Dibata guna ndahiken dahin si enggo idungina enda .
44014027	Kenca seh i Antiokia ipepulungna kalak si enggo tek man Jesus . Iturikenna man perpulungen e kai si enggo ibahan Dibata arah ia . Iturikenna pe kuga enggo icidahken Dibata maka man si labo kalak Jahudi pe pintun kiniteken enggo talang tuhu-tuhu .
44014028	Paulus ras Barnabas ndekah ringan i je ras perpulungen .
44015001	Lit piga-piga kalak reh i Judea nari ku Antiokia janah iajarina kalak si enggo tek man Jesus nina , " Labo kam terkelin ibahan Dibata adi la kin kam isunatken bagi iaturken Undang-undang Musa . "
44015002	Pengajaren kalak enda ilawan Paulus ras Barnabas tuhu-tuhu seh jadi perjengilen si mesangat . E maka dungna ersada arih perpulungen gelah Paulus ras Barnabas bage pe piga-piga kalak anggota perpulungen berkat ku Jerusalem ndahi rasul-rasul ras pertua-pertua guna ncakapken persoalen enda .
44015003	Itaruhken perpulungen ia seh ku darat kuta . Jenari erdalan ia arah Penike ras Samaria . I bas kuta-kuta si ibentasina , iturikenna man kalak si enggo tek maka si la kalak Jahudi pe enggo robah . Meriah ukur perpulungen megi berita enda .
44015004	Kenca seh i Jerusalem , ngalo-ngalo perpulungen , rasul-rasul ras pertua-pertua . Iturikenna man kalak e kai si enggo ibahan Dibata arah ia .
44015005	Tapi tedis piga-piga kalak i bas kalak Parisi si enggo tek jenari nina , " Si labo kalak Jahudi e arus isunatken lebe , jenari ikutkenna Undang-undang Musa . "
44015006	E maka ersidang rasul-rasul ras pertua-pertua guna ncakapken persoalen e .
44015007	Kenca ndekah ngerana , janah percakapen e lalap la erkedungen , tedis Petrus , jenari nina , " O senina-senina , ietehndu maka nai nari aku enggo ipilih Dibata i tengah-tengahndu nari guna meritaken Berita Si Meriah man si labo kalak Jahudi gelah ibegina dingen tek ia .
44015008	Janah Dibata , si nandai perukuren manusia , enggo encidahken maka si labo kalak Jahudi pe iakuiNa nge . IcidahkenNa e alu mereken Kesah Si Badia man kalak e bali ras iberekenNa man banta .
44015009	Labo erndobah idahNa kita ras si labo kalak Jahudi . IbersihkenNa ukur kalak e perbahan ia tek .
44015010	Dage ngkai maka genduari icubaindu Dibata alu namaken baban si mberat man ajar-ajar e ? Nininta nai bage pe kita jine labo ngasup mersansa .
44015011	Tapi sebalikna , tek kita , maka erkiteken lias ate Tuhan Jesus kita terkelin bali ras si labo kalak Jahudi . "
44015012	Sinik kerina kalak si pulung e . Jenari ibegikenna Paulus ras Barnabas nuriken kerina tanda-tanda sengget si mbelin si enggo ibahan Dibata arah ia i tengah-tengah si labo kalak Jahudi .
44015013	Kenca dung ngerana Paulus ras Barnabas , ngerana ka Jakup , nina , " O senina-senina , begikenlah katangku enda !
44015014	Enggo ituriken Simon kuga nai tangtangna Dibata ndahi kalak si la nandai Dibata janah ipilihNa sada bangsa i bas kalak e nari jadi si kerajangenNa .
44015015	Si enda sue ras si ikataken nabi-nabi bagi tersurat i bas Pustaka Si Badia ,
44015016	' Nina Tuhan : Kenca si enda mulihken Aku pagi ; janah Kupajekken mulihi rumah Daud si enggo runtuh . Runtuh-runtuhna e Kubahan jadi mbaru janah Kubangun rumah e mulihi .
44015017	Gelah kerina kalak si deban ndarami Tuhan , kerina si labo kalak Jahudi si enggo Kudilo jadi si kerajangenKu .
44015018	Enda me si enggo ikataken Tuhan , si erbahanca nai ieteh kalak kerna si enda . ' "
44015019	Iterusken Jakup ngerana nina , " Adi kuakap , ola sisusahi si labo kalak Jahudi si enggo erpengendes man Dibata e .
44015020	Tapi sibahanlah surat man bana gelah ola ipanna pangan si la bersih si enggo ipersembahken man dibata-dibata palsu ; gelah ola ia erlagu la mehuli ; gelah ola ipanna dareh ntah asuh-asuhen si mate la perbahan igeleh .
44015021	Sabap nai nari Undang-undang Musa iberitaken i tep-tep kuta , janah seh asa genduari iogeken i bas rumah pertoton tep-tep wari Sabat kalak Jahudi . "
44015022	Jenari ersada arih rasul-rasul , pertua-pertua ras kerina ngawan perpulungen guna netapken utusen si berkat ras Paulus bage pe Barnabas ku Antiokia . Itetapkenna Silas ras Judas si igelari Barsabas . Kalak enda duana ihamati i bas perpulungen .
44015023	Arah ia isehken surat man si labo kalak Jahudi ; isina bagenda , " Kami , rasul-rasul ras pertua-pertua , e me senina-seninandu , nehken berita mejuah-juah man bandu senina-senina kami si labo kalak Jahudi si ringan i kuta Antiokia , i Propinsi Siria ras Propinsi Kiliki .
44015024	Enggo ibegi kami berita , maka lit piga-piga i bas kami nari , si labo isuruh kami , nuhsahi ukurndu janah si erbahanca gulut akapndu alu pengajarenna .
44015025	Perbahan si e enggo ersada arih kami guna netapken piga-piga kalak si erberita man bandu . Ia berkat ras Barnabas bage pe Paulus , si ikelengi kami ,
44015026	si enggo nggit berkorban guna gelar Tuhanta Jesus Kristus .
44015027	Dage isuruh kami Judas ras Silas gelah ikatakenna langsung man bandu isi surat kami enda .
44015028	Enggo itetapken Kesah Si Badia bage pe enggo itetapken kami maka olanai itambahi aturen-aturen si deban man bandu , selain aturen-aturen si perlu enda ;
44015029	ola pan pangan si enggo ipersembahken man dibata-dibata palsu ; ola pan dareh ; ola pan asuh-asuhen si mate la igeleh ; janah ola erlagu la mehuli . Adi ipatuhindu enda maka kam enggo erbahan si mehuli . Sibar em . Mejuah-juah . "
44015030	E maka ipeberkat me rombongen e ku Antiokia . Kenca seh ia i Antiokia , isuruhna kerina kalak si tek man Jesus pulung , jenari iberekenna surat e man bana .
44015031	Meriah ukur perpulungen kenca iogena surat e , perbahan isi surat e netapken ukurna .
44015032	Judas ras Silas duana ia nabi ; gedang ia ngerana man perpulungen e . Ipegegehina dingen ipetetapna ukur perpulungen e .
44015033	Kenca piga-piga wari dekahna ia i je , ipeberkat perpulungen e ia alu meriah ukur . Mulihken ia ndahi perpulungen si ngutus ia .
44015034	[ Tapi mehuli iakap Silas maka ia tading i je . ]
44015035	Paulus ras Barnabas ndekah ringan i Antiokia . Duana ia ras nterem kalak si deban ngajar dingen meritaken Kata Tuhan .
44015036	Piga-piga wari kenca si e nina Paulus man Barnabas , " Ota sidahi mulihi senina-seninanta ku kuta-kuta si enggo siberitaken i je Kata Tuhan . Gelah si idah dingen sieteh kuga perkembangenna . "
44015037	Ate Barnabas ikut min Johanes Markus .
44015038	Tapi Paulus erpengakap maka Johanes Markus la mehuli ibaba , sabap Johanes Markus nadingken ia mbaru enda i Pampilia dingen lanai ia ikut ras-ras ndungi dahin e .
44015039	Perbahan si e turah perubaten i bas ia duana si erbahanca ia sirang . Barnabas ras Markus erlayar ku Kiprus .
44015040	Tapi Paulus , ipilihna Silas . Kenca perpulungen ngendesken ia ku bas lias ate Tuhan berkat ia .
44015041	Isiarina daerah Siria ras Kiliki janah ipegegehina kiniteken perpulungen si i je .
44016001	Seh pe Paulus ku Derbe ras ku Listera . I Listera lit sekalak ajar-ajar gelarna Timotius . Nandena kalak Jahudi si enggo tek man Jesus tapi bapana kalak Junani .
44016002	Kerina kalak si tek man Jesus si ringan i Listera bage pe i Ikoni ngataken maka Timotius kalak si mehuli .
44016003	Ate Paulus maba Timotius jadi temanna , e maka isunatkenna ia . Isunatken Paulus ia perbahan kerina kalak Jahudi i daerah e meteh maka bapa Timotius kalak Junani .
44016004	Jenari berkat kalak e niari kuta-kuta . Ipesehna kai si enggo itetapken rasul-rasul ras pertua-pertua i Jerusalem gelah ipatuhi perpulungen-perpulungen .
44016005	Alu bage erteguhna kiniteken perpulungen . Janah tep-tep wari reh teremna anggota perpulungen e .
44016006	Perbahan Kesah Si Badia ngambati Paulus ras teman-temanna meritaken Berita Si Meriah i Propinsi Asia e maka lawes ia arah Perigia ras arah Galati .
44016007	Kenca seh ia i perbalengen Misia , lawes atena ku Propinsi Bitinia . Tapi Kesah Jesus ngambati ia .
44016008	E maka lawes ia ku Troas arah Misia .
44016009	I bas berngi e Paulus ngaloken sada pengenehenen . I bas pengenehenen e idahna sekalak kalak Makedoni tedis janah erdilo man bana nina , " Marilah ku Makedoni , sampati kami ! "
44016010	Kenca Paulus ngaloken pengenehenen e , minter kami ersikap guna berkat ku Makedoni . Sabap tek kami maka Dibata nuruh kami meritaken Berita Si Meriah man kalak si ringan i Makedoni .
44016011	Jenari erlayar kami i Troas nari ku Pulau Samotrake . Pepagina terus kami ku Neapolis .
44016012	I Neapolis nari erdalan kami ku Pilipi e me kuta i daerah si pemena i Makedoni . Penduduk kuta e , e me warga negara Roma . I bas kuta e me kami ringan piga-piga wari dekahna .
44016013	Asum wari Sabat kalak Jahudi , lawes kami ku darat kuta , ku tepi lau , sabap iakap kami maka lit i je ingan ertoto kalak Jahudi . Kenca kami kundul , ngerana kami man diberu-diberu si pulung i je .
44016014	Sekalak i bas diberu e gelarna Lidia . Ia i Tiatira nari janah dahinna erbinaga uis si meherga , ungu rupana . Ia kalak Junani si ersembah man Dibata . Italangi Tuhan ukurna , e maka tutus kal atena megiken kai si ikataken Paulus .
44016015	Ia iperidiken ras kerina isi jabuna . Jenari iundangna kami ku rumahna nina , " Adi iakapndu maka aku tuhu-tuhu enggo tek man Tuhan , marilah kesilang ku rumahku . " Ipindokenna kal gelah kami kesilang ku rumahna .
44016016	I bas sada wari , asum kami lawes ku ingan ertoto , jumpa kami ras sekalak budak diberu . Ia erjinujung , e maka ngasup ia nuriken kejadin si langa reh . Melala untung tuanna arah ia .
44016017	Ikut-ikutna Paulus ras kami , janah alu sora si megang nina , " Kalak enda kerina e me persuruhen Dibata si Meganjang . Iturikenna man bandu dalan keselamaten . "
44016018	Piga-piga wari ibahanna bage seh dungna lanai sabar Paulus . E maka erkusur Paulus , isergangina setan e nina , " I bas gelar Jesus Kristus kusuruh kam ndarat i bas diberu enda nari . " I bas paksa e pe minter ndarat setan e .
44016019	Kenca idah tuanna maka lanai ia banci dat duit arah diberu e nari , itangkapna Paulus ras Silas , jenari isarenna ku bale i tiga .
44016020	Ibabana ia ku lebe-lebe Pemerentah Roma janah nina , " Kalak enda kalak Jahudi ; janah iguntarina kutanta enda .
44016021	Iajarkenna adat si la banci sibahan rikutken undang-undangta kalak Roma . "
44016022	Kalak si nterem pe ikut ngelawan Paulus ras Silas . Icaingken pengulu-pengulu bale e uis Paulus ras uis Silas jenari isuruhna perajurit ngeligasisa .
44016023	Kenca mesangat Paulus ras Silas iligasina , itamakenna ia ku bas penjara . Iperentahken pengulu-pengulu e man kepala penjara gelah ijagai kal rasul-rasul e .
44016024	Sue ras perentah e , itamaken kepala penjara e ia duana ku bas kamar si arah tengahna kal . Nahena i pasungna i bas beloti si galang .
44016025	Tapi kira-kira tengah berngi Paulus ras Silas ertoto dingen rende muji Dibata , janah kalak tahanen si deban megiken ia .
44016026	Rempet jadi linur mehantu , si erbahanca mugur-ugur palas penjara e . Talang kerina pintun rumah penjara ; bage pe rante-rante si ngiket tan kalak tahanen e nangtangen .
44016027	Medak kepala penjara , janah kenca idahna enggo talang pintun penjara , iakapna kerina kalak tahanen e enggo kiam . E maka idekdekna pedangna , ibunuhna atena bana .
44016028	Tapi alu sora si megang nina Paulus , " Ola sakiti bandu , sabap i jenda denga nge kami kerina ! "
44016029	Isuruh kepala penjara sekalak juak-juak maba lampu jenari kiam ia ku bas . Nggirgir kal ia , isembahna Paulus ras Silas .
44016030	Jenari ibabana Paulus ras Silas ndarat , janah nina , " O tuan , kai arus kubahan gelah aku terkelin ? "
44016031	Ngaloi rasul-rasul nina , " Teklah man Tuhan Jesus gelah kam terkelin , e me kam ras isi jabundu . "
44016032	Jenari iberitaken rasul-rasul e Kata Tuhan man bana ras man kerina isi jabuna .
44016033	I bas jam berngi si ndai pe ibaba kepala penjara e rasul-rasul ndai ku bas sada ruangen jenari itambarina luka-lukana . Kenca bage iperidiken rasul-rasul kepala penjara ras isi jabuna .
44016034	Ibaba kepala penjara e rasul-rasul ndai ku rumahna jenari isuruhna man . Meriah kal ukur kepala penjara ras isi jabuna perbahan enggo tek ia man Dibata .
44016035	Kenca terang wari isuruh pengulu-pengulu piga-piga kalak perajurit ndahi kepala penjara guna ngataken , " Pulahi si dua kalak e ! "
44016036	Kata enda ikataken kepala penjara ka man Paulus nina , " Pengulu-pengulu kuta enda nuruh aku mulahi kam ras Silas . E maka enggo banci kam ndarat ; lawes lah alu mejuah-juah . "
44016037	Tapi nina Paulus man perajurit e , " Kami warga negara Roma kap . Langa pe idatna kesalahen kami , enggo iligasina kami i lebe-lebe jelma si nterem . Jenari itamakenna kami ku bas penjara . Janah genduari atena mulahi kami bage-bage saja ? Lang , la kami nggit ! Suruh pengulu-pengulu kuta enda ku jenda mulahi kami . "
44016038	Ipeseh perajurit e kata enda man pemerentah . Mbiar ia kenca ibegina maka Paulus ras Silas warga negara Roma .
44016039	E maka berkat ia mindo maap man Paulus ras Silas . Kenca bage ibabana rasul-rasul e ndarat i bas penjara e nari janah ipindokenna gelah lawes rasul-rasul nadingken kuta e .
44016040	Itadingken Paulus ras Silas penjara e jenari lawes ia ku rumah Lidia . Kenca jumpa ia ras senina-senina si sada kiniteken janah kenca ipetetapna ukur senina-senina e , berkat ia nadingken kuta e .
44017001	Kalak enda nerusken perdalanenna arah Ampipolis ras Apolonia jenari seh ia i Tesalonika . I Tesalonika lit sada rumah pertoton kalak Jahudi .
44017002	Bagi biasana , bengket Paulus ku rumah pertoton kalak Jahudi . Telu kali wari Sabat erturut-turut ituriken Paulus ras kalak e bagin-bagin Pustaka Si Badia .
44017003	Iterangken Paulus bagin-bagin Pustaka Si Badia e janah arah e ibuktikenna maka Raja si ipadanken Dibata e la banci lang ngenanami kiniseran janah keke i bas si mate nari . Iterusken Paulus tole ngerana nina , " Jesus si kucakapken man bandu enda , Ia me Raja si ipadanken Dibata . "
44017004	Piga-piga i bas kalak e , tek dingen igabungkenna bana ras Paulus ras Silas . Kalak Junani si nembah man Dibatana pe nterem tek man Jesus dingen kalak e pe nggabungken bana ras Paulus ras Silas ; i bas si e subuk pe diberu-diberu si mbelin pengaruhna i tengah masarakat .
44017005	Tapi cian ate kalak Jahudi ngidah si enda . E maka ipepulungna kalak si gutul-gutul i tiga nari guna ngguntari . Jenari gujuh ibahanna i belang-belang kuta e . Iserbuna ku rumah Jason guna nangkap Paulus ras Silas , sabap atena maba Paulus ras Silas ku lebe-lebe kalak si nterem .
44017006	Tapi perbahan la ia jumpa ras Paulus bage pe Silas e maka isarenna Jason ras piga-piga kalak si enggo tek man Jesus . Ibabana kalak enda ngadap man pengulu-pengulu , janah nina , " Kalak si ngguntari i japa pe genduari enggo seh ku jenda ,
44017007	janah Jason ngaloken ia kesilang i bas rumahna . Kerina ia enggo ngelawan undang-undang si ibereken Kaisar Roma man banta . Ikatakenna maka lit raja si deban , gelarna Jesus . "
44017008	Megi kata enda gulut ukur kalak si nterem ras pengulu-pengulu .
44017009	Kenca isuruh pengulu-pengulu si Jason ras senina-senina e nggalar duit jaminen e maka ia ipulahi .
44017010	Kenca wari enggo gelap perpulungen Tesalonika minter nuruh Paulus ras Silas berkat ku Berea . Kenca seh i Berea lawes ia ku rumah pertoton kalak Jahudi .
44017011	Ulin ukur kalak Jahudi si i kuta Berea asangken kalak Jahudi si i kuta Tesalonika . Kalak Jahudi si i kuta Berea mesikel kal megiken kai si ikataken Paulus . Tep-tep wari ipelajarina Pustaka Si Badia pepayo ntah tuhu kin si iajarken Paulus e .
44017012	Nterem kalak si i je jadi tek . I bas si e nterem pe kalak Junani subuk dilaki bage pe diberu-diberu si ihamati kalak .
44017013	Tapi kenca ibegi kalak Jahudi si ringan i Tesalonika maka i Berea pe enggo iberitaken Paulus Kata Dibata , reh ia ku Berea . Iajuk-ajukna kalak si nterem gelah ngguntari .
44017014	E maka minter isuruh perpulungen e Paulus lawes ku pelabuhen . Silas ras Timotius tading i Berea .
44017015	Piga-piga kalak anggota perpulungen e nemani Paulus seh ku Aten . Jenari mulihken ia ku Berea alu maba tenah i bas Paulus nari gelah Silas ras Timotius pedas reh ndahi ia .
44017016	Asum Paulus nima-nimai kerehen Silas ras Timotius i Aten , nembeh kal atena sabap melala idahna patung-patung i kuta e .
44017017	Perbahan si e ngerana ia ras kalak Jahudi bage pe ras kalak si deban si ikut nembah man Dibata i rumah pertoton . Bage pe tep-tep wari ngerana ia i tiga ras kalak si mentas , si nggit megiken ia .
44017018	Reh pe piga-piga guru i bas golongen Epikurea ras guru-guru i bas golongen Setoa nari ersoal ras Paulus . Janah lit kalak ngerana ncakapken Paulus nina , " Kai nge si ikataken tukang koyok ena ? Kai pe labo lit pemetehna . " Nina ka deba , " Tempa-tempa ia meritaken dua dibata si asing . " Ikataken kalak enda bage sabap ituriken Paulus kerna Jesus ras kerna kekeken .
44017019	E maka ibabana Paulus ku sidang Areopagus jenari nina , " Banci iturikenndu man kami , kuga kin pengajaren si mbaru si iajarkenndu e ?
44017020	Piga-piga si iturikenndu e langa pernah ibegi kami , e maka merincuh kami metehsa . "
44017021	( Kalak Aten bage pe kalak si deban si ringan i kuta Atennggit kal engkeriken wari-warina guna nuriken ras megi-megi kerna kai-kai si mbaru . )
44017022	Tedis Paulus i lebe-lebe sidang Areopagus jenari nina , " O kalak Aten ! Enggo kuidah maka kam kalak tutus tuhu-tuhu i bas agama .
44017023	Sabap asum aku erdalan-dalan i kutandu enda , janah asum aku ngenennen inganndu ersembah man dibata , kuidah sada ingan persembahen si lit tulisenna , ' Man Dibata Si La Itandai ' . Dage Dibata si isembahndu , si la itandaindu e , e me ateku ku petandaken man bandu genduari .
44017024	Dibata si enggo njadiken doni ras isina , Ia me Tuhan si engkuasai langit ras doni . Janah Ia labo ringan i bas ingan sembah-sembahen si ibahan manusia .
44017025	Labo perban lit si kurang i bas Ia maka ialokenNa persembahen manusia , sabap Ia jine kap mereken kegeluhen , kesah , ras kerina keperlun manusia .
44017026	I bas sekalak jelma nari enggo ijadikenNa kerina bangsa manusia si ngiani doni enda . Ope denga ijadiken Dibata bangsa-bangsa manusia , enggo leben itetapkenNa ndigan bangsa-bangsa manusia e nggeluh janah i ja ia ringan .
44017027	Si enda ibahanNa gelah idarami manusia e Ia , gelah alu dadap-dadap banci idat manusia e Ia . Tapi si tuhuna Dibata e labo ndauh i bas kita nari sekalak-sekalak .
44017028	Bagi si ikataken sekalak jelma , ' I bas Ia kita nggeluh , muit , dingen lit . ' Bage pe bagi si ikataken piga-piga kalak penyair i tengah-tengahndu nari nina , ' Kita pe kesusurenNa kap . '
44017029	Dage adi kita kesusuren Dibata , ola min siakap maka Dibata e bali ras gana-gana emas ntah pirak , ntah gana-gana batu si ibahan tukang si beluh .
44017030	I bas paksa si enggo lepas , asum manusia langa erpemeteh kerna Ia , Dibata tutup mata . Tapi genduari isuruh Dibata kerina manusia i belang-belang doni enda gelah jera .
44017031	Sabap enggo itetapken Dibata maka i bas sada wari iadiliNa me kerina manusia i belang-belang doni enda alu bujur arah sekalak si enggo ipilihNa . Gelah manusia tek kerna si e , enggo ipekekeNa kalak si ipilihNa e i bas si mate nari . "
44017032	Asum ibegi kalak e Paulus ngerana kerna si mate nggeluh mulihi , piga-piga kalak i bas si megi e nguncimi Paulus . Tapi lit deba si ngataken , " Merincuh kami gelah iturikenndu tole kerna si enda man kami . "
44017033	E maka lawes Paulus nadingken kalak ndai .
44017034	Tapi lit piga-piga kalak tek dingen ngikutken Paulus . Piga-piga kalak i bas si enggo tek e subuk Dionisius , e me sekalak anggota sidang Areopagus , ras sekalak diberu , gelarna Damaris , bage pe piga-piga kalak si debanna .
44018001	Kenca bage itadingken Paulus kuta Aten janah lawes ia ku Korinti .
44018002	I Korinti jumpa ia ras sekalak Jahudi gelarna si Akuila , asalna i Propinsi Pontus nari . Langa ndekahsa ia reh i Italia nari ras ndeharana Persila . Pindah ia ku Korinti i Italia nari sabap kerina kalak Jahudi ipelawes Klaudius , Kaisar Roma , i Roma nari . Idahi Paulus kalak enda ndai .
44018003	Janah perbahan seri pendahinna , e me erbahan tenda , e maka i rumahna Paulus kesilang .
44018004	Tep-tep wari sabat kalak Jahudi , ngerana Paulus i bas rumah pertoton . Iajarina kalak Jahudi ras kalak Junani gelah tek man Jesus .
44018005	Kenca reh Silas ras Timotius i Makedoni nari , meritaken Berita Si Meriah nari ngenca dahin Paulus . Iturikenna man kalak Jahudi maka Jesus e me Raja si ipadanken Dibata .
44018006	Tapi asum ia ijabapi dingen icekuraki kalak enda ikipaskenna abu si leket i bas uisna , janah nina man kalak e , " Adi bene kam i bas Dibata nari , kam jine nge nggengkenca . Aku lanai ersalah i bas si e . Mulai genduari nari kudahi me si labo kalak Jahudi . "
44018007	Jenari itadingken Paulus kalak ndai , lawes ia ku rumah Titus Justus . Ia labo kalak Jahudi tapi isembahna Dibata . Rumahna e i samping rumah pertoton .
44018008	Pengulu rumah pertoton e gelarna Krispus . Ia ras kerina isi jabuna tek man Tuhan . Kenca megi pengajaren Paulus , nterem pe kalak Korinti tek dingen iperidiken .
44018009	I bas sada berngi Paulus ngaloken sada pengenehenen . I bas pengenehenen e nina Tuhan man bana , " Ola mbiar , tapi teruslah beritaken , ola kam surut ,
44018010	sabap Aku tetap ras kam . Labo ise pe pang pesega-sega kam sabap nterem kalak si enggo Kupilih i bas kuta enda . "
44018011	E maka sada setengah tahun dekahna Paulus i bas kuta e , iajarkenna Kata Dibata man anak kuta e .
44018012	Tapi kenca Galio jadi Gubernur i Propinsi Akaya ersada arih kalak Jahudi guna ngelawan Paulus . Ibabana Paulus ras-ras ku lebe-lebe Gubernur gelah iadili .
44018013	Nina kalak Jahudi e , " Ibabaina kalak si nterem nembah man Dibata alu cara si bertentangen ras Undang-undang . "
44018014	Asum ngerana ate Paulus , leben Galio ngerana man kalak Jahudi e nina , " O kalak Jahudi , bicara kin min si iadukenndu enda kerna kesalahen ntah kejahaten banci kualoken pengadunndu e .
44018015	Tapi perbahan si enda perubaten kerna kata-kata , gelar-gelar ras Undang-undangndu jine , kam sajalah ndungisa . I bas persoalen si bagenda labo aku nggit jadi hakimndu . "
44018016	Jenari ipelawes Galio kalak ndai kerina i bas ruangen e nari .
44018017	Tapi kerina kalak e nangkap Sostenes , pengulu rumah pertoton . Ipekpekina ia i lebe-lebe gedung pengadilen . Tapi la diate Galio pe .
44018018	Kenca si e ndekah denga Paulus tading i Korinti . Jenari itadingkenna senina-senina si sada kiniteken e , lawes ia erlayar radu Persila ras Akuila ku Siria . Ope denga erlayar iguntingna bukna i Kenkerea rikutken padanna man Dibata .
44018019	Kenca seh i Epesus lawes Paulus ku rumah pertoton janah ercakap-cakap ia ras kalak Jahudi . Ipindoken kalak Jahudi e gelah ola min lebe lawes Paulus i kuta e nari , tapi pemindonna enda itulak Paulus . Muatna berkat nina man kalak Jahudi e , " Reh nge pagi aku mulihken ndahi kam , adi bage ate Dibata . " Jenari erlayar Paulus i Epesus nari , tapi Persila ras Akuila tading i kuta e .
44018020	
44018021	
44018022	Kenca seh Paulus i Kesarea , terus ia nangkeng ku Jerusalem . Kenca ia ngerana ras perpulungen Jerusalem lawes ia ku Antiokia .
44018023	Kenca piga-piga wari dekahna ia i Antiokia berkat ka ia . Isiarina taneh Galati ras Perigia guna mpegegehi kiniteken perpulungen .
44018024	Sanga si e lit me sekalak kalak Jahudi reh ku Epesus . Gelarna Apolos ; kutana i Aleksandria . Ia sekalak si beluh ngerana janah melala pemetehna kerna Pustaka Si Badia .
44018025	Enggo ipelajarina kerna Dalan Kegeluhen si ituduhken Tuhan . Alu ukur ergiah-giah iajarkenna kerna Jesus alu payo , tapi peridin Johanes ngenca ietehna .
44018026	Pang kal ia ngajar i rumah pertoton . Tapi kenca ibegi Persila ras Akuila pengajaren Apolos , ibabana Apolos ku rumahna jenari alu lebih tepat ipejelasna man Apolos kerna Dalan Kegeluhen si ituduhken Dibata .
44018027	Kenca bage iputusken Apolos maka lawes ia ngepar ku Propinsi Akaya . E maka ibahan perpulungen e surat man perpulungen si lit i Akaya gelah ialo-alona Apolos alu mehuli . I Akaya mbelin kal penampat Apolos man kalak si enggo tek man Jesus arah lias ate Dibata .
44018028	Alu la biar-biaren ijabapina kalak Jahudi i lebe-lebe kalak si nterem . Alu ngogeken ayat-ayat Pustaka Si Badia ibuktikenna maka Jesus e kap si Engkelini si ipadanken Dibata .
44019001	Asum Apolos i Korinti , isiari Paulus terus ku kuta-kuta Propinsi Asia Kitik , janah seh pe ia i Epesus . I Epesus jumpa ia ras piga-piga kalak ajar-ajar .
44019002	Isungkun Paulus kalak e nina , " Ialokenndu ka nge Kesah Si Badia asum tangtangna kam mulai tek ? " Erjabap kalak e , " Langa , janah langa pernah pe ibegi kami maka lit Kesah Si Badia . "
44019003	Nungkun ka Paulus nina , " Dage , peridin si apai kin si ialokenndu ? " Erjabap kalak e nina , " Peridin Johanes . "
44019004	Nina Paulus , " Peridin Johanes e me peridin man kalak si enggo jera ; janah ikataken Johanes pe man kalak Israel gelah kalak Israel tek man Ia , si reh arah pudina , e me Jesus . "
44019005	Kenca ibegi kalak ndai penjelasen Paulus enda , iperidiken ia i bas gelar Tuhan Jesus .
44019006	Janah asum Paulus namaken tanna ku babona , nusur Kesah Si Badia man bana . Jenari ngerana kalak e i bas erbage-bage cakap si deban , janah ernubuat ia .
44019007	Teremna kalak ndai lit kira-kira sepuluh dua kalak .
44019008	Telu bulan dekahna Paulus alu la biar-biaren ngerana i rumah pertoton . I bas percakapenna ras kalak e iusahakenna gelah tek kalak e kerna Kinirajan Dibata .
44019009	Tapi lit piga-piga kalak si mersik ukurna janah la ia tek . Icekurakina pe pengajaren kerna Dalan Kegeluhen e i lebe-lebe jelma si nterem . E maka itadingken Paulus ia , jenari iserapkenna kalak si enggo tek e janah tep-tep wari ia erbahan tanya-jabap ras kalak e i bas sada gedung sekolah , Tiranus empuna .
44019010	Dua tahun dekahna si enda ilakokenna . Alu bage kerina kalak si ringan i Propinsi Asia , subuk kalak Jahudi bage pe si labo kalak Jahudi megi Kata Tuhan .
44019011	Arah Paulus ibahan Dibata tanda-tanda sengget si luar biasa .
44019012	Alu namaken saputangan ntah pe uis si enggo ipake Paulus ku babo kalak si sakit malem penakit e janah ndarat pe setan-setan i bas kalak si setanen nari .
44019013	Lit piga-piga kalak Jahudi erdalan-dalan , dahinna mpelawes setan i bas kalak nari . Icubakenna pelawes setan-setan alu make gelar Tuhan Jesus . Nina man setan-setan e , " I bas gelar Jesus si iberitaken Paulus , kusuruh kam ndarat i bas kalak enda nari . "
44019014	Kalak si erbahan si enda pituna anak Sekewa , si ngakuken dirina imam si mbelin kalak Jahudi .
44019015	Tapi ngaloi setan-setan e nina , " Jesus kutandai , Paulus pe kueteh ise ia , tapi kam ise kin kam ? "
44019016	Irigep si setanen e ia kerina , isintakkenna uisna seh merigat janah iraukina dagingna seh luka-luka . E maka kiam kerina kalak e i bas rumah kalak si setanen e nari lanai ruis .
44019017	Kerina si ringan i Epesus subuk kalak Jahudi bage pe si labo kalak Jahudi meteh kejadin enda . Jengang kalak kerina janah erkiteken si e reh terpujina gelar Tuhan Jesus .
44019018	Nterem kalak si enggo tek man Jesus e reh janah iakukenna alu terus terang maka gelgel nari ia make tabas-tabas .
44019019	Nterem kalak si lit kinigurunna maba pustakana jenari itutungna i lebe-lebe jelma si nterem . Erga buku-buku e kerina adi ijumlahken lit lima puluh ribu duit pirak .
44019020	Alu cara si luar biasa enda reh mbarna Kata Tuhan dingen reh teremna kalak si tek .
44019021	Kenca kejadin e itetapken Paulus maka lawes ia ku Makedoni ras Akaya , jenari terus ia ku Jerusalem . Enda itetapkenna erkite-kiteken pang Kesah Si Badia . Janah pe nina , " Kenca kudahi perpulungen Jerusalem terus pe ateku ku Roma . "
44019022	E maka isuruhna Timotius ras Erastus leben ku Makedoni . Tapi Paulus lit piga-piga wari nari dekahna i Propinsi Asia .
44019023	Paksa si e jadi ka keributen i Epesus erkiteken Dalan Kegeluhen si ituduhken Tuhan .
44019024	Lit sekalak tukang pirak gelarna Demetrius . Ibahanina patung-patung rumah pertoton Dewi Artemis i bas pirak nari . Arah usahana enda melala untungna ras kalak si erdahinna .
44019025	Ipepulungna si erdahinna bage pe kalak si seri pendahinna ras ia , jenari nina man kalak e , " O teman-teman , ietehndu maka kebayakenta rehna arah usahanta enda .
44019026	Genduari banci idahndu dingen ibegindu kai si ibahani Paulus . Ikatakenna maka patung-patung si ibahan manusia labo dibata . Enggo nterem kalak papak ibahanna , labo saja i Epesus tapi pe menam i belang-belang Propinsi Asia .
44019027	Si enda tuhu-tuhu bahaya , sabap labo saja perusahanta enda icekuraki kalak , tapi Rumah Sembah-sembahen Dewi Artemis si mbelin e pe lanai lit ertina . Janah Dewi Artemis si isembah kalak i Asia ras i belang-belang doni enda lanai ipehaga . "
44019028	Megi kata enda ngamuk kalak e janah alu sora megang kerina ia ngerana nina , " Terpujilah Artemis Dewi si isembah kalak Epesus ! "
44019029	Guntar kuta e ibahanna . Itangkapna Gayus ras Aristarkus ; kalak enda duana i Makedoni nari janah duana teman Paulus sada dalanen . Isaren kalak si nterem e ia duana ku stadion .
44019030	Idahi Paulus atena ku tengah-tengah jelma si nterem e , tapi la ipelepas ajar-ajar .
44019031	Bage pe piga-piga kalak pembesar Propinsi Asia teman Paulus mindo gelah ola ia bengket ku bas stadion e .
44019032	Tupung e megang-megang kerina ngerana kalak si pulung e ; lit si ngataken bagenda lit si ngataken bagah , sabap teremen si la meteh kai sabapna maka pulung .
44019033	Jenari ijembaken kalak Jahudi si Aleksander ngerana ku lebe . Erkiteken si e iakap jelma si nterem e ia me bena-benana si erbahan guntar e . Ibahan Aleksander tanda alu tanna gelah ola gejek sabap atena ngerana mereken penjelasen man kalak si nterem maka labo kalak Jahudi si erbahan guntar e .
44019034	Tapi kenca ieteh kalak si nterem maka ia kalak Jahudi , serko-serko ia kerina seh dua jam dekahna nina , " Terpujilah Artemis , Dewi si isembah kalak Epesus ! "
44019035	Dungna kalak si nterem e banci ipeteneng Sekretaris daerah . Janah kenca teneng nina , " O kalak Epesus ! Kerina kalak meteh maka Epesus me si mada rumah pertoton Dewi Artemis si mbelin ras patungna si nusur i langit nari .
44019036	Labo ise pe ngatakenca lang . E maka tenenglah kam , janah ukuri lebe kai si atendu ibahanndu .
44019037	Sabap enggo ibabandu kalak enda duana ku jenda aminna gia labo irampokna rumah pertoton janah labo lit ikatakenna si jahat kerna dewinta e .
44019038	Dage adi lit pengadun Demetrius ras si erdahinna nandangi sekalak jelma , lit kap pengadilen , janah lit kap hakim-hakim , ku jelah ia ngadu .
44019039	Janah adi lit tuntutenndu si deban , cakapkenlah e i bas sidang si resmi .
44019040	Sabap banci jadi arah kejadin i bas wari enda kita ituduh pemerentah Roma erbahan pemberontaken . Janah la lit alasenta guna mpertanggung-jawabken perpulungen si ngguntari enda . "
44019041	Kenca dung ngerana sekretaris e , isuruhna kalak si nterem e mulih .
44020001	Piga-piga wari kenca guntar ndai ipepulung Paulus ajar-ajar jenari pegegehina ukur ajar-ajar e . Janah kenca sisalam-salamen , berkat ia ku Makedoni .
44020002	Isiari Paulus taneh e , iajari dingen ipegegehina ukur kalak si enggo tek man Jesus jenari seh ia i Junani , Propinsi Akaya .
44020003	Kenca telu bulan dekahna i je erlayar atena ku Siria . Tapi perbahan ibegina berita maka kalak Jahudi ersura-sura munuh ia , e maka mulihken ia arah Makedoni .
44020004	Ia itemani Sopater anak Pirus si i Berea nari , Aristarkus ras Sekondus duana i Tesalonika nari , Gayus i Derbe nari , Timotius ras dua kalak i Asia nari e me Tikikus ras Tropimus .
44020005	Kalak enda kerina leben berkat janah itimaina kami i Troas .
44020006	Kenca lepas Wari Raya Roti si la erragi erlayar kami i Pilipi nari janah kenca lima wari maka kami seh i Troas dingen jumpa ras teman-teman kami . I Troas pitu wari kami dekahna .
44020007	I bas wari Sabtu berngi pulung kami ras-ras guna man ras-ras . Asum si e ngerana Paulus man perpulungen seh mbages berngi , sabap berkat atena pepagina .
44020008	Melala lampu ipasang i bas ruangen i datas loteng ingan kami pulung e .
44020009	Sekalak anak perana gelarna Etikus kundul i jendela . Perbahan dekahna Paulus ngerana , munduk-unduk kal anak perana e . Dungna tunduh ia , jenari ndabuh ia ku teruh i datas tingkat telu nari . Asum iangkat kalak e ia , tapi enggo mate .
44020010	Nusur Paulus ku teruh jenari tungkuk ia , idakepna anak perana e janah nina man kalak si pulung , " Ola aru atendu , ia nggeluh denga nge . "
44020011	Kenca bage mulihken Paulus ku datas loteng , icepik-cepikna roti . Jenari man ia ras kalak si enggo tek man Jesus e . Kenca dung man ndekah denga ia ngerana ras perpulungen e , seh terang wari , jenari berkat ia .
44020012	Anak perana e itaruhken perpulungen ku rumahna . Meriah kal ukur perpulungen sabab nggeluh denga ia .
44020013	Jenari leben kami berkat ku kapal janah erlayar ku Asos . Ate kami ninggahi Paulus i Asos bagi enggo isuruhna , perbahan ia erdalan arah daraten ku jah .
44020014	Kenca jumpa kami i Asos , ibaba kami ia ku kapal jenari terus erlayar ku Mitilena .
44020015	I Mitilena nari terus kami erlayar janah pepagina ka maka kami seh i bas sada ingan si petala-tala ras Kios . Sada wari nari ka kenca si e seh kami i Samos janah pepagina ka i Miletus .
44020016	Enggo itetapken Paulus maka la ia singgah arah Epesus gelah ola ndekah i Propinsi Asia . Merudu Paulus sabap adi banci seh min atena i Jerusalem asum wari Pentakosta .
44020017	E maka isuruh Paulus sekalak i Miletus nari ku Epesus ngelegi pertua-pertua Epesus .
44020018	Kenca reh pertua-pertua e nina Paulus man bana , " Ietehndu kuga aku nggeluh dingen erdahin tep-tep wari i tengah-tengahndu mulai kin tangtangna seh aku i daerah Asia .
44020019	Alu meteruk ukur kudahi dahin Tuhan . I bas dahin e melala iluhku mambur janah melala percuban man bangku i bas kalak Jahudi nari , si ersura-sura munuh aku .
44020020	Amin bage gia la pernah aku surut nehken si mehuli man bandu . Kuberitaken dingen kuajarken man bandu berita kerna Tuhan Jesus , subuk i lebe-lebe kalak si nterem , bage pe i rumahndu .
44020021	Kuusahaken pe gelah kalak Jahudi bage pe kalak si labo Jahudi jera kempak Dibata , janah gelah tek ia man Tuhanta Jesus Kristus .
44020022	Janah genduari arah penjemba Kesah Si Badia , lawes me aku ku Jerusalem . Labo kueteh kai pagi si jadi man bangku i jah .
44020023	Saja ngenca i bas tep-tep kuta si kudahi ipersingeti Kesah Si Badia man bangku maka penjara ras melala kiniseran enggo nimai aku .
44020024	Tapi labo persoalen man bangku kerna diringku , gelah min banci aku seh ku ujung perlumban dingen kudungi dahin si ibereken Tuhan Jesus man bangku , e me meritaken Berita Si Meriah kerna lias ate Dibata .
44020025	Enggo kudahi kam kerina guna meritaken Kinirajan Dibata . Janah genduari kueteh maka lanai pagi kita jumpa .
44020026	Perbahan si e , sendah kukataken man bandu : adi lit pagi kam bene i bas Dibata nari , la aku si salah .
44020027	Sabap man bandu enggo kupeseh kerina sura-sura Dibata .
44020028	E maka jagailah dirindu dingen jagai pe kerina kalak si enggo itetapken Kesah Si Badia man kepkepenndu . Permakanilah perpulungen Tuhan si enggo itebusiNa alu engkorbanken diriNa seh mate .
44020029	Kueteh pe maka kenca aku lawes , reh me serigala si merawa ku tengah-tengahndu si la alang-alangen ncedaken perpulungen e .
44020030	Bage pe i tengah-tengahndu nari keke me kalak si ngajar alu pengajaren si la tuhu . Atena narik kalak si enggo tek man Jesus jadi pengikutna .
44020031	Perbahan si e erjaga-jagalah dingen inget maka telu tahun dekahna kuajari kam sekalak-sekalak suari ras berngi alu iluh mambur .
44020032	Janah genduari kuendesken kam ku bas pengepkepen Dibata dingen ku bas Kata lias ateNa , si Ngasup mpegegehi kam dingen mereken pasu-pasu man bandu , e me pasu-pasu si nandangi iberekenNa man kalak si enggo ipilihNa .
44020033	La pernah aku ersura-sura gelah ibereken man bangku pirak ntah emas ntah uis .
44020034	Kam pe ietehndu nge maka tanku enda nge erdahin guna keperlunku ras teman-temanku .
44020035	I bas si enda kerina , enggo kucidahken si man usihenndu . Kita arus mejingkat erdahin guna nampati kalak musil . Ingetlah kata si ikataken Tuhan Jesus nina , ' Malemen kap ate ibas mere asangken ibas ngalo . ' "
44020036	Kenca dung Paulus ngerana erjimpuh ia ras kalak e kerina dingen ertoto man Dibata .
44020037	Tangis kalak e kerina , idakepina dingen iemaina Paulus .
44020038	Ceda kal atena perbahan ikataken Paulus maka lanai pagi ia jumpa . Jenari itaruhken kalak e Paulus ku kapal .
44021001	Kenca kami sirang ras kalak ndai , terus kami erlayar ku pulau Kos . Pepagina seh kami i pulau Rodus , janah i Rodus nari lawes kami ku Patara .
44021002	I Patara lit sada kapal muatna berkat ku Penike . Inangkihi kami kapal e , jenari berkat kami erlayar .
44021003	Kenca teridah pulau Kiprus arah kawes iterusken kami erlayar ku Siria . Singgah kami arah Tirus sabap muaten kapal e ibongkar i je .
44021004	Nusur kami i datas kapal nari , jenari idahi kami kalak si enggo tek man Jesus . Sada minggu dekahna kami ras kalak si enggo tek e . Bekas pengajari Kesah Si Badia alu mesek-sek nina kalak si enggo tek e man Paulus , " Ola kam lawes nangkeng ku Jerusalem . "
44021005	Tapi kenca seh paksana kami berkat , iterusken kami perdalanen kami . Kerina kalak e ras ndeharana bage pe anak-anakna ikut naruhken kami ku darat kuta . I tepi lawit ras-ras kami erjimpuh ertoto man Dibata .
44021006	Jenari kenca kami sisalam-salamen , nangkih kami ku kapal janah kalak e mulihken ku rumah .
44021007	I Tirus nari erlayar kami ku Ptolomais . I Ptolomais idahi kami senina-senina si sada kiniteken janah i je kami sada wari .
44021008	Pepagina berkat ka kami , janah seh kami i Kesarea . I Kesarea bengket kami ku rumah Pilipus . Dahin Pilipus meritaken Berita Si Meriah . Ia me salah sada i bas si pitu kalak si enggo ipilih i Jerusalem . I rumahna e me kami kesilang .
44021009	Lit empat kalak anak Pilipus si nguda-nguda si enggo biasa ernubuat .
44021010	Kenca piga-piga wari kami i kuta e , reh sekalak nabi i Judea nari gelarna Agabus .
44021011	Idahina kami , jenari ibuatna benting Paulus . Iiketkenna ku nahena ras ku tanna jine jenari nina , " Nina Kesah Si Badia : empu benting enda iiket kalak Jahudi pagi bagenda i Jerusalem janah iendeskenna pe ia man si labo kalak Jahudi . "
44021012	Megi kata enda ipindoken kami alu mesangat ras perpulungen gelah ola min lawes Paulus nangkeng ku Jerusalem .
44021013	Tapi ngaloi Paulus nina , " Engkai maka kam tangis ? Engkai maka ilemahkenndu semangatku arah pertangisndu e . Aku enggo sikap labo saja iiket i Jerusalem , tapi pe ersedia aku ibunuh i je erkite-kiteken Tuhan Jesus . "
44021014	La kami ngasup ngendik-ngendik Paulus gelah ola ia lawes ku Jerusalem , e maka ningkami , " Peraten Tuhanlah jadi . "
44021015	Kenca piga-piga wari dekahna kami ringan i Kesarea , ersikap kami jenari berkat ku Jerusalem .
44021016	Ikut pe ras kami piga-piga kalak anggota perpulungen Kesarea . Ia me si naruhken kami ku rumah Menason . I je me kami kesilang . Menason enda asalna i Kiprus nari . Ndekah me ia tek man Jesus .
44021017	Kenca seh kami i Jerusalem , ialo-alo perpulungen kami alu meriah ukur .
44021018	Pepagina Paulus ras kami lawes ndahi Jakup . Pertua-pertua i bas perpulungen Jerusalem e pe reh ku je .
44021019	Paulus ngataken mejuah-juah man kalak si pulung e . Jenari iturikenna sada-sadai kerina si enggo ibahan Dibata arah pendahinna i tengah-tengah kalak si labo kalak Jahudi .
44021020	Kenca ibegi kalak ndai kai si ituriken Paulus , ipujina Dibata . Jenari nina man Paulus , " O senina , nehenlah maka enggo meribu-ribu kalak Jahudi i Jerusalem enda tek man Jesus janah kerina ia patuh man Undang-undang Musa .
44021021	Enggo ibegina kerna kam maka iajarindu kerina kalak Jahudi si ringan i negeri si deban gelah nadingken Undang-undang Musa . Enggo ibegina maka ikatakenndu man kalak e gelah ola isunatken anak-anakna ntah pe gelah ola ngikutken adat kalak Jahudi .
44021022	Dage genduari , kai nge arus sibahan ? Kugapa pe enggo ietehna maka kam enggo seh i jenda .
44021023	E maka ola simbakndu kai si ikataken kami man bandu . I jenda lit empat kalak si gedang bukna perbahan lit padanna man Dibata .
44021024	Ras kalak e kam ngikuti cara pembersihen rikutken aturen agama janah galari biaya persembahen kalak e gelah banci igunting bukna . Alu bage la tek kalak Jerusalem enda nandangi berita si enggo ibegina kerna kam , sabap kam jine ngikuti Undang-undang Musa .
44021025	Tapi nandangi si labo kalak Jahudi , si enggo tek man Jesus , enggo kap mbarenda sibahan surat man bana gelah ola ipanna pangan si enggo ipersembahken man berhala-berhala , bage pe gelah ola ipanna dareh tah asuh-asuhen si mate la igeleh , janah gelah ola ia erlagu la mehuli . "
44021026	E maka pepagina lawes Paulus ras si empat kalak e janah ras ia ngikuti acara pembersihen dirina rikut acara agama Jahudi . Jenari lawes ia ku Rumah Pertoton guna pebetehken ndigan warina idungi pembersihen e dingen ndigan ipersembahken persembahenna sekalak-sekalak .
44021027	Tapi asum jangka si pitu wari e nandangi dung , piga-piga kalak Jahudi si reh i Propinsi Asia nari ngidah Paulus i bas Rumah Pertoton . Iajuk-ajukna kalak si nterem e , jenari itangkapna Paulus .
44021028	Alu sora si megang nina , " O kalak Israel ! Mari sampati kami ! Enda me jelmana si ngajari kalak si nterem i japa pe guna ngelawan bangsanta ras ngelawan Undang-undang Musa bage pe ngelawan Rumah Pertoton enda ! Janah genduari enggo ibabana pe kalak perbegu ku bas Rumah Pertoton enda ! Keliamen ibahanna ingan si Badia enda ! "
44021029	( Si enda ikataken sabap enggo idahna Paulus gawah-gawah ikuta e ras Tropimus kalak Epesus . Iakapna maka enggo ibaba Paulus ia ku Rumah Pertoton e . )
44021030	E maka guntar kuta e ; kiamen anak kuta e reh . Itangkapna Paulus dingen isarenna ndarat i bas Rumah Pertoton e nari , janah minter ikuncina pintun Rumah Pertoton .
44021031	Asum irencanakenna munuh Paulus , lit piga-piga kalak nehken berita man puanglima Roma . Iberitakenna maka lit kegujuhen i bas kuta e .
44021032	E maka minter ibuatna sada rombongen perajurit ras piga-piga kalak perwira , jenari alu pedas kiam ia ku tengah jelma si nterem e . Asum idah kalak si nterem puanglima ras perajurit-perajurit e , ngadi ia mekpeki Paulus .
44021033	Ideheri puanglima e Paulus , itangkapna janah isuruhna perajurit-perajurit ngiket Paulus alu dua rante . Jenari nungkun puanglima e nina , " Ise kin enda , janah kai kin enggo ibahanna ? "
44021034	Kerina kalak si nterem e ngaloi alu sora si megang , lit si ngataken bagenda lit si ngataken bagah . Perbahan gejekna jelma si nterem e lalap la ieteh puanglima e kai si tuhuna si enggo jadi . E maka isuruhna prajuritna maba Paulus ku bas markas .
44021035	Kenca seh i tangga terpaksa iangkat perajurit-perajurit e Paulus perbahan enggo ngganas kal kalak si nterem e .
44021036	Kerina kalak si nterem e ngayakisa janah serko ia kerina alu sora si megang , " Bunuhlah ia ! "
44021037	Asum Paulus nandangi ibaba perajurit e bengket ku markas , ngerana ia man puanglima e nina , " Banci aku ngerana man bandu ? " Ngaloi puanglima e nina , " Ietehndu cakap Junani ?
44021038	Jadi la dage kam kalak Mesir si mbaru enda erbahan pemberontaken dingen si kiam ras empat ribu kalak penghianat si ersenjata ku taneh si melungun ? "
44021039	Ngaloi Paulus nina , " Aku kalak Jahudi , kutangku i Tarsus , e me kuta si terberita i Kiliki . Mindo aku man bandu gelah banci min aku ngerana man kalak si nterem enda . "
44021040	Ibere puanglima e Paulus ngerana . E maka tedis ia i tangga . Ibahanna tanda alu tanna gelah ola gejek kalak si nterem . Kenca teneng kalak si nterem e , ngerana Paulus i bas cakap Jahudi nina ,
44022001	" O senina-senina ras bapa kerina ; begikenlah aku ngerana i bas aku mbela diringku ! "
44022002	Asum ibegi kalak Paulus ngerana i bas cakap Jahudi reh tenengna ia kerina . Iterusken Paulus ngerana nina ,
44022003	" Aku kalak Jahudi , tubuh i Tarsus i Propinsi Kiliki tapi ipebelin-belin i kuta enda . Aku bekas murid Gamaliel . Iajarina aku kuga arusna ngikutken Undang-undang seh maka aku jadi kalak si tutus erdahin i bas Dibata bali ras kam i paksa enda .
44022004	Janah enggo kusiksa seh mate kalak si ngikutken Dalan Kegeluhen si ituduhken Tuhan e . Subuk dilaki bage pe diberu kutangkap janah kutamaken ku bas penjara .
44022005	Kerna si enda banci isungkunndu Imam si Mbelin ras kerina anggota-anggota sidang . Iberekenna pe man bangku surat keterangen guna ipeseh man senina-senina kalak Jahudi i Damaskus . E maka lawes aku ku jah , guna nangkapi kalak si ngikutken ajaren e , janah guna maba ia ku Jerusalem gelah iukum . "
44022006	" Asum aku i bas perdalanen nandangi seh i Damaskus , kira-kira tengah wari , rempet terang i langit nari ersinalsal engkeleweti aku .
44022007	Ndabuh aku ku taneh janah kubegi sora erlebuh man bangku , nina , ' O Saul , Saul , ngkai maka iayak-ayakndu Aku ? '
44022008	Ngaloi aku , ' Ise kin kam Tuhan ? ' Erjabap Tuhan , ' Aku kap Jesus , kalak Nasaret si iayak-ayakndu . '
44022009	Temanku sada dalanen ngidah terang e tapi la ibegina sora si ngerana man bangku e .
44022010	Nungkun aku man Tuhan , ' O Tuhan , kai arus kubahan ? ' Ngaloi Tuhan , ' Kekeken janah teruskenlah ku Damaskus . I jah kari ituriken man bandu kai si enggo itetapken guna ibahanndu . '
44022011	Janah perbahan aku enggo pentang erkiteken sinalsal si sehkal silona e , e maka itegu temanku aku ku Damaskus .
44022012	I Damaskus lit sekalak si tutus ngikuti Undang-undangta , gelarna Ananias . Kerina kalak Jahudi si ringan i Damaskus mehamat man bana .
44022013	Idahina aku jenari nina , ' O seninangku Saul , erpengidahlah mulihi . ' Paksa e pe minter aku erpengidah mulihi janah kunehen ia .
44022014	Jenari nina , ' Dibata si isembah nini-nininta enggo milih kam guna meteh sura-suraNa . Gelah idahndu PersuruhenNa si Bujur dingen gelah ibegindu langsung soraNa .
44022015	Sabap kam me jadi saksiNa guna nuriken kai si enggo idahndu ras si ibegindu man kerina manusia .
44022016	Janah genduari , olanai timai terdekahen . Kekekenlah , iperidikenlah kam dingen bersihkenlah dirindu i bas dosa-dosandu nari alu erlebuh man gelarNa . ' "
44022017	" Jenari kenca aku mulihken ku Jerusalem , i bas sada wari asum aku ertoto i bas Rumah Pertoton ah , kualoken sada pengenehenen .
44022018	I bas pengenehenen e kuidah Ia . Nina man bangku , ' Pedasken , berkatlah i Jerusalem nari sabap kalak Jerusalem enda labo megiken kai si iturikenndu kerna Aku . '
44022019	Ngaloi aku , ' O Tuhan ieteh kalak kap maka aku si bengket ku bas rumah pertoton nangkapi dingen mekpeki kalak si tek man baNdu .
44022020	Janah asum saksindu si Istepanus ibunuh , aku pe i je kap . Setuju pe aku maka ia ibunuh janah aku me si njagai uis kalak si munuh ia . '
44022021	Tapi nina man bangku , ' To , berkatlah , sabap kam me Kusuruh ndahi kalak si labo kalak Jahudi si ndauh i jenda nari . ' "
44022022	Seh ngayak si enda ngenca ibegiken kalak si nterem e Paulus ngerana . Jenari mulai ia gejek kerina . Alu sora megang nina , " Bunuh ia ! Kalak si bagenda la patut nggeluh ! "
44022023	Reh gejekna ia kerina , iawat-awatkenna uisna dingen icaburkenna abu ku datas .
44022024	Perbahan si e isuruh puanglima ndai perajuritna maba Paulus ku bas markas . Isuruhna pe perajurit e ngeligasi Paulus guna meteh ngkai maka merawa kalak Jahudi e man Paulus .
44022025	Tapi kenca dung Paulus iiketna dingen ipeterdangna guna iligasi nina Paulus man perwira si tedis i je , " Rikutken undang-undang banci kin iligasindu sekalak warga negara Roma , terlebih-lebih langa ia iadili ? "
44022026	Megi kata enda minter ilaporken perwira e man puanglima nina , " Kuga nge atendu ibahanndu ia ? Ia warga negara Roma kap . "
44022027	E maka idahi puanglima e Paulus , jenari nina , " Tuhu kin kam warga negara Roma ? Katakenlah man bangku ! " Erjabap Paulus nina , " Tuhu . "
44022028	Jenari nina puanglima e , " Aku enggo jadi warga negara Roma alu nggalar melala man pemerentah Roma . " Ngaloi Paulus , " Tapi aku , tubuhku nari kin pe warga negara Roma nge . "
44022029	E maka minter surut kalak si aturna mereksa dingen ngeligasi Paulus ndai . Puanglima e pe enggo mbiar kenca ietehna maka Paulus si isuruhna iiket e warga negara Roma .
44022030	Perlu iakap puanglima e meteh kai sabapna maka iaduken kalak Jahudi Paulus . E maka pepagina isuruhna perajurit-perajurit nangtangi rante si ngiket Paulus . Isuruhna pe pulung imam-imam si mbelin ras anggota-anggota Pengadilen Agama . Jenari ibabana Paulus ku lebe-lebe sidang e .
44023001	Ipernehen Paulus anggota-anggota sidang e , jenari nina , " O senina-senina ! Seh i bas wari enda aku tetap nggeluh alu pusuh peraten si bersih i lebe-lebe Dibata . "
44023002	Tapi Ananias , e me Imam si Mbelin , nuruh kalak si tedis i deher Paulus marap Paulus .
44023003	Perbahan si e nina Paulus , " Dibata kal pagi marap kam o dingding si icat mbentar ! Kam kundul i jenda guna ngadili aku rikutken Undang-undang . Tapi kam ngelanggar Undang-undang alu nuruh kalak enda marap aku . "
44023004	Piga-piga kalak si kundul deher Paulus ngerana man Paulus , nina , " Megombang kal kam man Imam si Mbelin Dibata . "
44023005	Ngaloi Paulus , " O senina , la kueteh maka ia Imam si Mbelin . Tuhu lit tersurat i bas Pustaka Si Badia , ' Ola ihinandu peminpin bangsandu . ' "
44023006	Tapi perbahan enggo ieteh Paulus maka kalak si ersidang e lit piga-piga kalak Parisi dingen piga-piga kalak Saduki , e maka nina alu sora si megang , " O senina-senina , aku kalak Parisi kap , dingen orang-tuangku pe kalak Parisi . Aku iadili erkiteken erpengarapen aku maka si mate nggeluh mulihi ! "
44023007	Kenca ibelasken Paulus si enda , minter turah perubaten kalak Parisi ras kalak Saduki janah kalak si nterem pe erbelah-belah .
44023008	( Sabap ikataken kalak Saduki maka labo lit kalak si matenggeluh pagi mulihi , janah labo lit malekat-malekat bage pe mahluk-mahluk si la teridah . Tapi kalak Parisi tek si telu enda . )
44023009	E maka reh belinna perubaten e dingen reh gejekna i bas ingan e . Piga-piga kalak guru Undang-undang atau pe terpuk kalak Parisi tedis ku lebe . Ngerana ia alu sora megang , " La dat kami sitik pe salah kalak enda ! Banci jadi tuhu-tuhu lit kesah ntah malekat si ngerana man bana . "
44023010	Perbahan reh mesangatna perubaten e mbiar puanglima e medate kari Paulus ibahan kalak e . E maka isuruhna perajurit-perajurit nusur guna ngerintak Paulus janah mabasa ku markas .
44023011	Berngina tedis Tuhan ideher Paulus , janah nina Tuhan , " Tetapkenlah ukurndu ! Enggo kam ersaksi kerna Aku i Jerusalem , janah bage ka lah pagi perbahanenndu i Roma . "
44023012	Kenca terang wari pulung piga-piga kalak Jahudi . Arih-arih ia guna munuh Paulus . Ersumpah ia kerina maka la ia man ras minem adi langa kin ibunuhna Paulus .
44023013	Teremna kalak si arih-arih e lebih empat puluh kalak .
44023014	Kenca arih-arih idahina imam-imam si mbelin ras pertua-pertua kalak Jahudi jenari nina , " Kami enggo ersumpah maka la kami man ras minem adi langa kin ibunuh kami Paulus .
44023015	E maka iarapken kami maka kam ras kerina anggota sidang mindoken man puanglima gelah ibabana Paulus ku lebe-lebendu . Kataken man puanglima maka atendu tole erbahan pemeriksan man Paulus . Tapi ope denga seh ia i jenda enggo ersikap kami munuh ia i tengah dalan . "
44023016	Pertakin enda ibegi bebere Paulus . Lawes ia ku markas janah kenca mindo ijin , idahina Paulus ku bas . Iturikenna rencana kalak ndai man Paulus .
44023017	Jenari idilo Paulus sekalak perwira , janah nina , " Baba anak perana enda ngadap man puanglima sabap lit si man katanken man bana . "
44023018	Ibaba perwira e anak perana e man puanglima , jenari nina perwira e man puanglima , " Paulus , kalak tahanen e , nuruh aku maba anak enda ngadap man bandu sabap lit si man katankenna man bandu . "
44023019	Itegu puanglima anak perana e , ibabana ku duru janah nina , " Kai kin si man katankenndu man bangku ? "
44023020	Erjabap ia , " Enggo arih-arih kalak Jahudi ngadap man bandu guna mindoken gelah pepagi isuruhndu Paulus ngadap ku lebe-lebe Pengadilen Agama . Ikatakenna maka atena tole erbahan pemeriksan man Paulus .
44023021	Tapi ola kal kam tek katana e . Sabap lit empat puluh kalak lebih nggempang-nggempangi i tengah dalan , guna munuh Paulus . Enggo ersumpah ia maka la ia man ras minem adi langa kin ibunuhna Paulus . Genduari enggo sikap ia kerina ndalankenca , janah itimaina keputusenndu . "
44023022	E maka nina puanglima man anak perana e , " Ola kataken man ise pe maka enggo ilaporkenndu si enda man bangku . " Jenari isuruh puanglima e ia mulih .
44023023	Kenca bage idilo puanglima dua kalak perwira , jenari nina , " Sikapken dua ratus kalak perajurit ras pitu puluh kalak si erkuda bage pe dua ratus kalak si ertombak guna berkat ku Kesarea pukul siwah berngi enda .
44023024	Sikapken pe piga-piga kuda guna iersak Paulus janah selamatken ia seh ku Gubernur Pelik . "
44023025	Itulis puanglima e pe surat , bagenda isina ,
44023026	" Salam i bas aku nari Klaudias Lisias man Gubernur Pelik si mehamat .
44023027	Kalak enda itangkap kalak Jahudi janah menam ibunuhna pe . Perbahan kudat keterangen maka ia warga negara Roma e maka aku ras prajurit-prajurit reh nelamatken ia .
44023028	Enggo kubaba pe ia ku lebe-lebe Pengadilen Agama guna ndarami kesalahenna .
44023029	E maka enggo kueteh maka ia iaduken kalak Jahudi e erkiteken persoalen Undang-undang agamana saja . Labo lit kesalahenna si erbahanca ia patut ibunuh ntah pe ipenjaraken .
44023030	Tapi lit ka kubegi laporen maka arih-arih kalak Jahudi guna munuh ia . Perbahan si e maka kusuruh perajurit maba ia man bandu . Janah man si ngaduken ia kukataken maka ia arus ngadu man bandu . "
44023031	Sue ras perentah puanglima , ibaba prajurit e Paulus i bas berngi e ku Antipatris .
44023032	Pepagina mulihken prajurit-prajurit si erdalan nahe e ku markas tapi kalak si erkuda terus naruhken Paulus ku Kesarea . Kenca seh i Kesarea iberekenna surat ndai janah iendeskenna Paulus man Gubernur .
44023033	
44023034	Ioge Gubernur surat e , jenari isungkunna Paulus , ntah i bas propinsi si apai nari ia . Kenca ieteh maka Paulus i Kiliki nari ,
44023035	nina man Paulus , " Perkarandu kuperiksa kenca seh i jenda si ngaduken kam . " Jenari isuruh Gubernur e gelah Paulus itahan i bas istana Gubernur si ibangun Herodes .
44024001	Lima wari kenca si e reh ku Kesarea Imam si Mbelin , gelarna si Ananias ras piga-piga kalak pertua kalak Jahudi bage pe sekalak juru bicara gelarna Tertulus . Ngadap kalak enda man Gubernur Pelik janah iadukenna Paulus man bana .
44024002	Kenca Paulus ilegi , e maka ibenaken Tertulus ngerana mbelasken pengadunna nina , " O Gubernur Pelik si mehamat ! Erkiteken kepeminpinenndu kami tetap aman . Melala pembaharun si penting enggo ibahanndu guna pembangunen man bangsa kami .
44024003	Ialoken kami enda alu dem pengataken bujur i japa pe dingen katawari pe .
44024004	Tapi gelah ola melala sia-sia waktundu e maka kupindoken alu meteruk ukur gelah ibegikenndu min kentisik pengadun kami si gendek-gendek enda .
44024005	Enggo tangkas man kami maka kalak enda sekalak penggujuh si ncedaken . Iguntarina kerina kalak Jahudi i belang-belang doni enda . Janah ia me sekalak peminpin sekte kalak Nasrani .
44024006	Terlebih pe icubakenna encemarken Rumah Pertoton si Badia . Perbahan si e maka itangkap kami ia . Ate kami ngadili ia rikutken Undang-undang kami .
44024007	Tapi icampuri puanglima Lisias janah ibuatna Paulus i bas kami nari alu paksa . Jenari isuruh puanglima e kami ngadu man bandu .
44024008	Adi isungkunndu pe kalak enda ietehndu nge i bas ia nari maka kai si ikataken kami enda tuhu . "
44024009	Kalak Jahudi si ikut i bas pengadun e pe ngataken maka kai si ikataken Tertulus e tuhu .
44024010	Kenca bage ibahan Gubernur e tanda man Paulus gelah ia ngerana . E maka ngerana Paulus nina , " Kueteh nge maka enggo piga-piga tahun dekahna kam jadi hakim i tengah-tengah bangsa enda . E maka tetap ukurku mbela diringku i lebe-lebendu .
44024011	Banci ietehndu jine maka la lebih sepuluh dua wari si lewat ku Jerusalem aku guna ersembah man Dibata .
44024012	Ise pe labo pernah ngidah aku erjengil ntah ngguntari subuk i bas Rumah Pertoton e ntah i bas rumah pertoton ntah i japa pe i bas kuta e .
44024013	Janah kalak enda pe labo ngasup mereken bukti man bandu kerna pengadunna nandangi aku .
44024014	Tapi ngaku aku i lebe-lebendu , maka aku ersembah man Dibata si isembah nini kami alu ngikutken Dalan Kegeluhen si ituduhken Tuhan , si ikataken kalak enda ' sekte ' . Tapi aku pe tek nge kai si tersurat i bas Undang-undang Musa ras kai si tersurat i bas kitap nabi-nabi .
44024015	Pengarapenku man Dibata bali ras pengarapen kalak enda , maka lit nge kekeken i bas si mate nari , subuk kalak si bujur bage pe kalak si la bujur .
44024016	E maka aku pe tetap nge kuusahaken gelah bersih pusuh peratenku i adepen Dibata ras i adepen manusia .
44024017	Kenca piga-piga tahun dekahna aku nadingken Jerusalem reh aku mulihken ku kuta e guna nehken pemere man bangsangku bage pe guna nehken persembahen man Dibata .
44024018	Asum aku nehken persembahen e , kenca dung upacara pembersihenku , idapeti kalak enda aku i bas Rumah Pertoton . Sanga si ndai labo aku i tengah jelma si nterem janah labo lit keributen .
44024019	Tapi tupung si e lit piga-piga kalak Jahudi i Propinsi Asia nari i je . Kalak ah ndai nge aturna reh ngadu man bandu adi lit kin si man adunkenna kerna aku .
44024020	Amin bage gia pelepaslah kalak si enggo reh enda ngataken kejahaten si enggo kubahan asum aku i lebe-lebe Pengadilen Agama e .
44024021	Banci jadi salah akapna aku asum kukataken i lebe-lebe pengadilen e , ' Aku iadilindu sendah erkiteken tek aku maka kalak si mate nggeluh pagi mulihi . ' "
44024022	Jenari nina Pelik , si enggo melala meteh kerna Dalan Kegeluhen si ituduhken Tuhan nutup sidang e alu ngataken , " Kenca seh i jenda puanglima Lisias maka kuputusken perkarandu enda . "
44024023	Kenca bage isuruh Pelik perwira namaken Paulus ku bas penjara . Tapi iberekenna nge sitik kebebasen man Paulus ; teman-temanna banci reh ndahi ia dingen mereken keperlunna .
44024024	Kenca piga-piga wari , Pelik ras ndeharana Drusila reh njumpai Paulus . Ndeharana e kalak Jahudi . Isuruhna kalak ngelegi Paulus jenari ibegikenna Paulus ngerana kerna kiniteken man Kristus Jesus .
44024025	Tapi asum iterusken Paulus ngerana kerna kai si benar ras kai si salah , uga arus engkuasai diri ras kerna warina Dibata ngadili manusia , mbiar Pelik . E maka nina man Paulus , " Sibar e me sekali enda , banci kam mulih . Ndigan pagi lit kesempatenku kudilo kam mulihi . "
44024026	I bas paksa si e iarapken Pelik gelah Paulus mereken duit man bana . E maka megati idilona Paulus ercakap-cakap ras ia .
44024027	Dua tahun kenca si e Gubernur Pelik igantiken Porkius Pestus . Paulus lalap ipelepas Pelik i bas penjara sabap muat ukur kalak Jahudi atena .
44025001	Telu wari kenca Pestus seh i propinsi e , nangkeng ia i Kesarea nari ku Jerusalem .
44025002	I Jerusalem reh imam-imam si mbelin ras peminpin-peminpin kalak Jahudi ngadap man Pestus ngaduken Paulus .
44025003	Erkiteken enggo irencanaken kalak Jahudi munuh Paulus i tengah dalan , e maka ipindokenna man Pestus gelah Paulus ibaba ku Jerusalem .
44025004	Ngaloi Pestus nina , " Paulus tetap ipenjaraken i Kesarea , janah aku ras minter nge mulihken ku jah .
44025005	E maka ku jah lah peminpin-peminpinndu ras aku guna ngaduken ia adi lit kin salahna . "
44025006	Kenca waluh tah sepuluh wari nari Pestus i Jerusalem mulih ia ku Kesarea . Kenca seh ia i Kesarea , pepagina ibukana sidang pengadilen janah isuruhna perajurit-perajurit maba Paulus ku bas ruangen sidang e .
44025007	Kenca seh Paulus ku bas ruangen e , minter ia ikeleweti kalak Jahudi si reh i Jerusalem nari . Jenari iturikenna kesalahen-kesalahen Paulus si mbelin , tapi sada pe la terbuktikenca .
44025008	Tapi ibela Paulus dirina nina , " Sitik pe labo lit salahku subuk nandangi Undang-undang kalak Jahudi , nandangi Rumah Pertoton ntah pe nandangi Kaisar . "
44025009	Perbahan Pestus ersura-sura muat ukur kalak Jahudi , e maka nina man Paulus , " Nggit kam ku Jerusalem gelah i jah kudungi perkarandu enda ? "
44025010	Tapi ngaloi Paulus nina , " Genduari aku tedis i lebe-lebe pengadilen Pemerentah Roma ; e maka perkarangku enda arus idungi i bas pengadilen Kaisar Roma . Ietehndu jine maka labo lit salahku man kalak Jahudi .
44025011	Adi tuhu-tuhu kin aku ersalah janah salahku e sue ras ukumen mate , rela nge aku mate . Tapi adi labo tuhu pengadunna e , ise pe labo erkuasa ngendesken aku man kalak Jahudi e . E maka kutuntut hakku gelah Kaisar mutusken perkarangku . "
44025012	Arih-arih Pestus ras penasehatna jenari nina man Paulus , " Perbahan ipindokenndu gelah Kepala Pemerentah Roma mutusken perkarandu e maka man Pemerentah si Roma lah kam ngadap . "
44025013	La ndekah kenca si e reh Raja Agripa ras Bernike ku Kesarea ndahi Pestus guna ngataken mejuah-juah man bana perbahan Pestus enggo jadi gubernur .
44025014	Kenca piga-piga wari ia i Kesarea ituriken Pestus man bana persoalen Paulus e nina , " I bas penjara lit sekalak kalak tahanen si itadingken Pelik .
44025015	Asum ku Jerusalem aku , imam-imam si mbelin ras pertua-pertua kalak Jahudi ngaduken ia man bangku . Kalak Jahudi e nuntut gelah kuukum ia .
44025016	Tapi kukataken man bana maka kalak Roma labo biasa erbahan ukumen man sekalak si iaduken adi langa kin ia ipejumpaken ras si ngaduken ia guna mereken kesempaten man bana mbela dirina .
44025017	Janah asum kalak e ikut reh ku jenda , pepagina minter kubuka sidang . Kusuruh perajurit-perajurit maba kalak si iadukenna e ku lebe-lebe sidang .
44025018	Tedis kalak e ngaduken ia , tapi pengadunna e sada pe la lit kerna kejahaten bagi si kuarapken kin .
44025019	Pengadunna e , persoalen kerna agamana saja nge janah kerna sekalak si gelarna Jesus , si enggo mate , tapi ikataken Paulus maka Ia nggeluh .
44025020	Perbahan mesera kuakap mpepayo perkara e , e maka kusungkun ntah nggit ia ku Jerusalem gelah i jah kudungi perkarana e .
44025021	Tapi ipindoken Paulus gelah Kaisar mutusken perkarana e . Janah ipindokenna gelah ia ikawali ngayak iputusken Kaisar perkarana e . E maka kusuruh perajurit-perajurit njagai ia seh warina ia kukirim man Kaisar i Roma . "
44025022	Jenari nina Agripa man Pestus , " Aku pe merincuh megi ia ngerana . " Ngaloi Pestus , " Pagi banci ibegindu . "
44025023	Pepagina reh Agripa ras Bernike alu upacara si mehaga iarakken puanglima-puanglima bage pe pembesar-pembesar kota . Bengket ia ku ruang sidang . Kenca iperentahken Pestus , ibaba perajurit me Paulus ku lebe-lebe sidang .
44025024	Kenca bage , ngerana Pestus nina , " O Raja Agripa bage pe kerina kam si pulung i jenda . Enda me jelmana si iaduken kalak Jahudi si ringan i Jerusalem bage pe kalak Jahudi i bas kota enda . Reh kalak Jahudi e ngadap man bangku janah alu sora si megang ikatakenna man bangku maka si iadukenna enda lanai patut nggeluh .
44025025	Tapi la lit kudat salahna si sue ras ukumen mate . Janah perbahan ipindokenna gelah Kaisar si mutusken perkarana e , e maka kutetapken ngirim ia man Kaisar .
44025026	Tapi langa lit i bas aku pengadun si tepat kerna ia guna kusuratken man Kaisar . E me sabapna maka kubaba ia ku lebe-lebendu kerina terlebih-lebih man bandu Raja Agripa , gelah kenca sibahan pemeriksan ras-ras i jenda , enggo lit dalanku erbahan surat man Kaisar .
44025027	Sabap la kuakap mehuli engkirimken sekalak tahanen adi la ituriken tuduhen si tangkas kerna kesalahen-kesalahen si ibahanna . "
44026001	Nina Agripa man Paulus , " Genduari banci kam ngerana guna mbela dirindu . " Kenca Paulus ngangkat tanna guna mereken penghormaten man anggota sidang , ibenakenna ngerana nina ,
44026002	" O Raja Agripa , megah kal kuakap sabap sendah banci aku ngerana i lebe-lebendu mbela diringku nandangi kerina pengadun kalak Jahudi .
44026003	Terlebih-lebih megah kuakap sabap ietehndu kal alu payo adat istiadat kalak Jahudi ras persoalen-persoalenna . E maka kupindoken gelah megenggeng kam megiken aku .
44026004	Kerina kalak Jahudi meteh kerna kegeluhenku mulai kitik-kitikku nari . Ietehna kerina lagu langkahku ras perbahanenku subuk asum aku i kutangku bage pe asum aku i Jerusalem .
44026005	Ndekah me ietehna maka aku masuk golongen si tutusna kal ersembah man Dibata i bas agama Jahudi , e me golongen Parisi . Janah adi bage atena banci pe iturikenna kerna aku .
44026006	Janah genduari iadili aku i jenda perbahan erpengarapen aku nandangi padan si ibahan Dibata man nininta nai .
44026007	E me padan si iarapken bangsa si sepuluh dua suku . Em sabapna maka isembahna Dibata suari ras berngi . Janah perbahan pengarapen enda me , o raja , maka aku iaduken kalak Jahudi .
44026008	O kam kerina si pulung i jenda , ngkai kin iakapndu maka la mungkin ipegeluh Dibata mulihi kalak si enggo mate ?
44026009	Aku jine nai erpengakap maka tugasku kal kuakap ngelawan pengaruh gelar Jesus kalak Nasaret e .
44026010	Janah enggo pe kudalanken i Jerusalem alu kuasa si ibereken imam-imam si mbelin man bangku . Nterem kalak si enggo tek man Jesus kutangkap janah kutamaken ku bas penjara . Janah asum kalak e iukum mate , aku me sekalak si setuju i bas pembunuhen e .
44026011	Megati kalak si enggo tek man Jesus e kusiksa i bas rumah-rumah pertoton . Kupaksaken gelah ipersokenna kinitekenna man Jesus . Janah perbahan segatna ateku ngenehen kalak si enggo tek man Jesus e , kuayaki pe ia seh ku kuta-kuta i darat taneh Jahudi guna niksaisa . "
44026012	" Guna si e kap maka lawes nai aku ku Damaskus alu kuasa ras perentah imam-imam si mbelin .
44026013	Tapi o Raja Agripa , sanga ciger wari aku i tengah dalan , rempet kuidah sinalsal nusur i langit nari terangen asa matawari . Isalsalina aku ras teman-temanku si sada dalanen .
44026014	Kerina kami ndabuh ku taneh janah kubegi sora erlebuh man bangku i bas cakap Jahudi , ' O Saul , Saul ngkai maka Aku isiksandu ? Isiksandu kap dirindu bagi nukuli pergalah si entelap . '
44026015	Jenari ngaloi aku , ' Ise kin Kam Tuhan ? ' Erjabap Tuhan , ' Aku kap Jesus , si isiksandu .
44026016	Tapi kekeken janah tediskenlah ! Kucidahken diringKu man bandu guna milih kam jadi si erdahinKu ras saksingKu . Gelah iturikenndu man kalak si deban kai si enggo idahndu sendah , e me kerna Aku , bage pe gelah iturikenndu kai si Kucidahken pagin man bandu .
44026017	Kupulahi kam pagi i bas tan bangsa Israel nari ras i bas kalak si deban si labo kalak Jahudi si Kusuruh idahindu .
44026018	Pemedakken matana gelah itadingkenna si gelap guna bengket ku bas si terang . Bage pe gelah itadingkenna kuasa Iblis jenari reh ku Dibata . Gelah erkiteken tek ia man bangKu , Kualemi dosa-dosana . Bage pe gelah ialokenna ingan , e me ingan si patut ialoken kalak si ipilih Dibata . ' "
44026019	" Janah bage me , o Raja Agripa , kupatuhi pengenehenen si kualoken i bas Dibata nari e .
44026020	Mula-mula kuajari kalak Jahudi si i Damaskus jenari si i Jerusalem ras si i belang-belang taneh Judea , bage pe kalak si labo kalak Jahudi gelah kerina jera dingen reh ku Dibata . Kuajari pe ia gelah icidahkenna arah perbahanen si mehuli maka ia enggo jera .
44026021	Perbahan si enda me maka itangkap kalak Jahudi aku asum aku i Rumah Pertoton , janah ibunuhna pe atena aku .
44026022	Tapi seh i bas wari enda aku tetap isampati Dibata . Erkiteken si e tedis aku i jenda nuriken kerna Jesus man kerina manusia subuk man kalak si mbelin bage pe man kalak si meteruk . Kai si kuturiken e bali nge ras si enggo leben ituriken nabi-nabi ras Musa .
44026023	E me : Mesias e arus ngenanami kiniseran seh mate , janah Ia me si tangtangna ipegeluh Dibata i bas si mate nari , gelah arah kekekenNa e banci icidahkenNa terang keterkelinen subuk man kalak Jahudi bage pe man kalak si deban si labo Jahudi . "
44026024	Asum Paulus ngerana denga nina Pestus man bana alu sora si megang , " Enggo mehado kam e Paulus ! Pemetehndu si melala e erbahanca kam enggo mehado ! "
44026025	Tapi ngaloi Paulus nina , " O Pestus si mehamat , aku labo mehado . Kai si kukataken enda tuhu-tuhu nge , janah jore-jore nge ukurku ngerana enda .
44026026	O Raja Agripa , tentu ietehndu kerina persoalen enda , e maka pang aku ngerana man bandu . Tek aku maka labo lit sada pe i bas e langa ibegindu , sabap kerina enda labo terjadi i tengah kerangen si terbuni .
44026027	O Raja Agripa , tek nge kam man kai si ikataken nabi-nabi ? Kueteh nge maka tek kam . "
44026028	Ngaloi Raja Agripa man Paulus nina , " Iakapndu kin maka i bas paksa si kentisik enda banci aku ibahanndu jadi kalak Kristen ? "
44026029	Ngaloi Paulus nina , " Pertotonku man Dibata gelah i bas paksa si kentisik tah ndekah denga gia , kam ras kerina si megiken aku sendah banci jadi bali ras aku , seakatan rante enda . "
44026030	Jenari tedis raja , gubernur bage pe Bernike ras kerina kalak si kundul ras ia i je .
44026031	Muatna ndarat ngerana ia sapih-sapih ia nina , " Labo lit perbahanenna si salah si sue ras ukumen mate ntah ukumen penjara . "
44026032	Jenari nina Agripa man Pestus , " Si tuhuna enggo banci ia ibebasken adi la min ndai ituntutna hakna maka Kaisar mutusken perkarana . "
44027001	Kenca enggo iputusken maka kami arus erlayar ku Italia , iendesken me Paulus ras piga-piga kalak tahanen si deban man Julius . Julius , e me sekalak perwira i bas pasuken tentera Roma si igelari " Pasukan Kaisar " .
44027002	Idatasi kami kapal si reh i Adramiti nari , jenari erlayar kami alu kapal e si enggo sikap berkat ku pelabuhen-pelabuhen i Propinsi Asia . Aristarkus , sekalak Makedoni i Tesalonika nari ikut ras kami .
44027003	Pepagina seh kami i Sidon . Julius mehuli kal man Paulus . Iijinkenna Paulus ndahi teman-temanna si i Sidon gelah banci ibereken teman-temanna e kai si iperlukenna .
44027004	I Sidon nari terus kami erlayar ngikut-ngikut pantai pulau Kiprus si terampang i bas angin si meter rembus nungsang kapal e .
44027005	Ikepari kami lawit tingtang Kiliki ras tingtang Pampilia , jenari seh kami i kuta Mira , i daerah Likia .
44027006	I Mira idat perwira e kapal si reh i Aleksandria nari . Kapal e muatna berkat ku Italia . E maka ipindahken perwira e kami ku kapal e .
44027007	Piga-piga wari dekahna kapal kami manjar-anjar ngenca banci erdalan . Alu mesera-mesera ideheri kami kuta Kenidos . Tapi perbahan lalap meter angin nungsang kapal kami , la banci iterusken kami kempak arah si pemena ; e maka kenca seh i tanjung Salmone erlayar kami arah Selatan pulau Kreta gelah kapal kami terligen i bas angin si meter e nari .
44027008	Alu mesera-mesera tetap iikut-ikut kami tepi pulau e janah kedungenna seh kami i bas sada ingan si igelari Pelabuhen si Mejile . Pelabuhen enda la ndauh i kuta Lesea nari .
44027009	Ngayak ingan enda saja enggo melala wari-wari kami terbuang . Enggo tambah pe bahayana adi iterusken pelayaren paksa si e . Bage pe enggo lepas wari puasa kalak Jahudi . E maka nina Paulus man kalak si i bas kapal e ,
44027010	" O teman-teman , kuakap bahaya man banta adi terus kita erlayar . Labo saja kapal ras barang-barang si lit i bas kapal enda bene tapi kita pe banci bene nge . "
44027011	Tapi teken perwira e man kapten ras empu kapal e asangken man Paulus .
44027012	Janah perbahan pelabuhen e labo ingan si sikap i bas paksa-paksa musim angin topan e maka teremen kalak setuju berkat alu pengarapen banci seh i Peniks , gelah kidekah musim angin topan e banci ringan i je . Peniks , e me sada pelabuhen i pulau Kreta . Pengalana kempak Barat Daya ras kempak Barat Laut .
44027013	Asum angin si reh i Selatan nari mulai rembus alu manjar-anjar , mbelin pengarapen kalak e maka banci seh sura-surana . E maka iangkatna jangkar jenari erlayar ia ngikut-ngikut pantai pulau Kreta .
44027014	Tapi la ndekahsa kenca si e , rempet rembus angin si meter i pulau e nari si igelari angin Timur Laut .
44027015	Iderpa anginna kapal ndai janah perbahan lanai tersungsang angin e , e maka ipelepas kami saja kapal ndai ibabaken angin e .
44027016	Jenari ibabakenna kapal kami kempak Selatan pulau si kitik si igelari pulau Kauda . Paksa e me irintak kami alu mesera-mesera sekoci ku das kapal e .
44027017	Kenca iangkat pegawai kapal perahu si kitik e ku bas kapal , irakutina kapal e kelewet alu tinali . Perban mbiar kalak enda tertendeng kapal e uruk kersik si i bas lawit i pantai Libia , e maka ipesusurna layar janah ipelepasna kapal e ibaba angin .
44027018	Angin si merawa e terus rembus , e maka pepagina iambekken pegawai me muaten kapal .
44027019	Janah pepagina ka alat-alat kapal e pe deba terpaksa iambekkenna .
44027020	Piga-piga wari dekahna matawari ras bintang la teridah , janah angin si merawa e tetap rembus . Dungna lanai lit arapen kami nggeluh .
44027021	Kenca enggo ndekah kalak si i bas kapal e la man , e maka tedis Paulus i lebe-lebe kalak e jenari nina , " O senina-senina , ulin kin min mbarenda ibegikenndu katangku . Ulin min mbarenda la kita berkat i pulau Kreta nari , gelah ola kita rugi dingen ngenanami kiniseran enda .
44027022	Tapi genduari , kukataken man bandu maka aminna gia kita lit i bas kiniseran enda tetapkenlah ukurndu , labo kam sekalak pe bene . Kapal enda ngenca pagi bene .
44027023	Sabap ndai berngi reh ndahi aku malekat persuruhen Dibata si kusembah dingen Dibata si empu geluhku .
44027024	Nina malekat e man bangku , ' O Paulus , ola kam mbiar ! La banci kam la seh ku lebe-lebe Kaisar , janah erkiteken perkuah ate Dibata arah kam , kerina kalak si lit i bas kapal enda pe selamat . '
44027025	E maka tetapkenlah ukurndu o senina-senina ! Sabap tek aku man Dibata maka kai si ikatakenNa man bangku jadi kap .
44027026	Tapi la banci lang ibabaken angin kita ku sada pulau . "
44027027	Kenca sepuluh empat berngi kapal kami bombang-bombang i Lawit Adria , asum tengah berngi pegawai-pegawai kapal erpengakap maka kami enggo ndeher ku daraten .
44027028	E maka ipesusurna batu si irakutken ku nali guna nibari bagesna lawit . Bagesna lawit e lit empat puluh meter . Kenca terleben isibarina ka bages lawit e , lit telu puluh meter .
44027029	Perbahan mbiar ia kapal e terantuk ku batu karang e maka idabuhkenna empat jangkar arah pudi kapal e . Ngarap pe kami kerina gelah pedas min terang wari .
44027030	Pegawai-pegawai kapal kiam atena i kapal nari . Ipesusurna sekoci i kapal nari , dingen ipekulah-kulahna ndabuhken jangkar arah lebe kapal .
44027031	Perbahan si e nina Paulus man perwira ras prajurit , " Adi itadingken pegawai-pegawai e kin kapal enda labo kam sada pe banci selamat . "
44027032	E maka iretapken perajurit-perajurit nali si ngiket sekoci e janah ipelepasna sekoci e ndabuh ku lawit janah mombak .
44027033	Nandangi terang , isuruh Paulus kerina kalak si lit i bas kapal e man . Nina , " Enggo sepuluh empat wari dekahna iarap-arapkenndu ngadi angin si meter e . Janah kidekah si e la kam man .
44027034	E maka kukataken man bandu maka man lah kam lebe . Si enda perlu guna kesehatenndu . Labo selambar pe buk takalndu bene . "
44027035	Kenca ikataken Paulus enda , ibuatna roti , ertoto ia i lebe-lebe kalak e kerina guna ngataken bujur man Dibata kerna pangan e . Jenari icepik-cepikna roti e janah ipanna .
44027036	Ngidah si e tetap ukur kalak ndai janah man pe ia kerina .
44027037	Teremna kami i bas kapal e dua ratus pitu puluh enem kalak .
44027038	Kenca kerina besur man , iambekken pegawai gandum si lit i bas kapal gelah reh nahangna kapal e .
44027039	Kenca terang wari idah pegawai-pegawai daraten si la itandaina . Idahna teluk ras pantai . E maka itetapkenna gelah kapal itamaken ku daraten i je adi banci .
44027040	Ipeltepkenna tinali-tinali jangkar janah ipelepasna jangkar e tading i bas lawit . Iosarina tinali si ngiket kemudi kapal jenari ipasangna layar arah lebe kapal gelah ibaba angin kapal e ku tepi pantai .
44027041	Tapi itendeng kapal e uruk kersik si lit i bas lawit si erbahanca kapal e lanai banci erdalan . Bagin kapal si arah lebe leket janah bagin si arah pudi pecah ibahan galumbang .
44027042	Paksa si e arih-arih perajurit-perajurit guna munuh kerina kalak tahanen gelah ola sekalak pe ia erlangi ku duru jenari kiam .
44027043	Tapi perbahan Paulus la ate perwira e ibunuh , e maka ilarangna perajurit-perajurit munuh kalak tahanen e . Isuruhna kalak si beluh erlangi leben lompat ku lau janah erlangi ku daraten .
44027044	Kalak si la beluh isuruhna make papan-papan ntah pe pecahen-pecahen kapal . Bagenda me carana kerina kami terkelin seh ku daraten .
44028001	Kenca kerina kami seh ku daraten , ieteh kami arah kalak si ngiani pulau maka gelar pulau e , e me pulau Malta .
44028002	Mehuli kal kerina anak dusun si ngiani pulau e man kami . Ialo-alona kami alu mehuli , janah perbahan wari mulai udan dingen seh kal bergehna e maka ipegarana api .
44028003	Ipepulung Paulus ranting sada mberkis janah asum itamakenna ku bas api , ndarat sada nipe upar i bas ranting e nari sabap melas iakapna jenari itagutna tan Paulus .
44028004	Ngidah nipe si molah-olah i bas tan Paulus nina si ngiani pulau e sapih-sapih ia , " Kalak si itagut nipe e ugapa pe kalak pemunuh . Sabap enggo pe ia selamat i bas lawit nari la ka bo ia ipelepas Dewi Keadilen nggeluh . "
44028005	Tapi ikupisken Paulus nipe e ku bas api , janah la ia sitik pe suin .
44028006	Rikutken pengakap kalak e ugapa pe besar nge kerina daging Paulus ntah pe minter mate . Tapi kenca ndekah itimaina janah idahna maka Paulus la kaden pe e maka dungna erkusur ukurna , nina , " Ia sekalak dewa kap . "
44028007	La ndauhsa i bas ingan e nari lit sada juma , pengulu pulau e empuna . Gelarna Publius . Ialo-alona kami alu mehuli janah telu wari dekahna kami iberena man i bas rumahna e .
44028008	Paksa si e bapa Publius ampar i bas ingan medem , sabap panas dingen mesui beltekna . E maka idahi Paulus ia ku bas kamarna . Ertoto Paulus man Dibata janah itamakenna tanna ku babo si sakit e . E maka malem iakapna .
44028009	Kenca si enda rehen kerina kalak si sakit i bas pulau e ndahi Paulus . Kerina ipepalem Paulus .
44028010	Melala iberekenna pemerena man kami . Janah asum kami berkat erlayar icukupina kerina keperlun kami i tengah perdalanen .
44028011	Telu bulan dekahna kami i pulau Malta . Jenari berkat kami tare kapal si erlabuh i bas pulau e kedekah musim angin topan . Kapal e i Aleksandria nari . Kapal e make lambang dewa kembar Kastor ras Poluks .
44028012	Singgah kami i Sirakusa janah telu wari dekahna kami i je .
44028013	I Sirakusa nari terus kami erlayar ku Regium . Pepagina mulai rembus angin i Selatan nari , janah pepagina ka seh kami i Puteoli .
44028014	I Puteoli jumpa kami ras piga-piga kalak si enggo tek man Jesus . Sada minggu dekahna kami i bas kuta e perbahan ipindoken ngawan perpulungen . Jenari erdalan kami ku Roma .
44028015	Senina-senina si sada kiniteken si lit i Roma megi berita kerna kami . Reh ia ku tiga Apius ras ku Pasanggerahan Telu ngalo-ngalo kami . Ngidah kalak enda , ikataken Paulus bujur man Dibata , janah enggo ertetapna ukurna .
44028016	Kenca seh kami i Roma , Paulus ibere pemerentah Roma ringan i bas sada rumah ras sekalak perajurit si ngawasi ia .
44028017	Kenca telu wari Paulus i Roma idilona pulung pengulu-pengulu rumah pertoton kalak Jahudi si lit i Roma . Kenca pulung nina Paulus man bana , " O senina-senina ! Si tuhuna labo lit salahku sitik pe nandangi bangsanta ntah nandangi adat si ialoken kita i bas nini-nininta nari . Tapi aku itangkap bangsanta i Jerusalem jenari iendeskenna man kalak Roma .
44028018	Ipulahi kalak Roma atena aku kenca iperiksana perkarangku sabap labo lit idatsa salahku sue ras ukumen mate .
44028019	Tapi kalak Jahudi tetap ertahan . E maka terpaksa kupindoken gelah Kaisar enda mutusken perkarangku . Enda kubahan labo erkiteken lit pengadunku kerna bangsangku jine .
44028020	Perbahan si e maka kudilo kam kerina ku jenda , gelah banci kita jumpa dingen ngerana . Sabap si tuhuna kal aku enda irante erkiteken Ia , si iarap-arapken kalak Israel . "
44028021	Ngaloi kalak Jahudi e man Paulus nina , " Labo lit ialoken kami surat i Judea nari kerna kam . Bage pe labo lit senina-seninanta i jah nari maba berita tah pe cakap-cakap si la mehuli kerna kam .
44028022	Tapi merincuh nge kami megi pendapatndu sabap ieteh kami maka i japa pe ilawan kalak sekte si i ikutkenndu e . "
44028023	E maka ras-ras ia netapken warina . I bas wari si enggo itetapken nterem kalak reh ku rumah si iingani Paulus . Erpagi-pagi nari seh berngi iberitaken dingen ijelasken Paulus man kalak e kerna Kinirajan Dibata . Erpalasken ayat-ayat si lit i bas Undang-undang Musa dingen kitap nabi-nabi iusahakenna gelah tek kalak e man Jesus .
44028024	Lit piga-piga kalak si tek janah lit ka si tetap la tek .
44028025	Alu ukur si la ersada mulih ia kerina kenca ikataken Paulus kata enda , " Payo kal si ikataken Kesah Si Badia arah nabi Jesaya man ninindu nai .
44028026	Sabap nina Kesah e , ' To dahi bangsa e , bage nindu : Ibegindu alu cupingndu tapi la iangkandu , inehenndu alu matandu tapi la idahndu .
44028027	Sabap enggo batu-batun ukur kalak enda , cupingna lanai mehuli pemegina matana enggo ipitpitkenna . Sabap adi la bage , tentu iidahna alu matana ibegina alu cupingna , iangkana alu ukurna , janah robah dingen Kupepalem ka ia , nina Dibata . ' "
44028028	Jenari idungi Paulus rananna nina , " Dage arus ietehndu maka keterkelinen si rehna i bas Dibata nari enggo ipeseh man si labo kalak Jahudi janah ibegikenna nge ! "
44028029	[ Kenca ikataken Paulus kata enda , lawes kalak Jahudi e janahna ersoal sigaran ayo sapih-sapih ia . ]
44028030	Dua tahun dekahna Paulus ringan i bas rumah sewana e . I bas si dua tahun e ialo-alona kerina kalak si reh ndahi ia .
44028031	Iberitakenna kerna Kinirajan Dibata janah i ajarkenna kerna Tuhan Jesus Kristus . La ia mbiar-mbiar dingen la lit pe si ngolang-ngolangi ia .
45001001	Surat enda rehna i bas aku nari , Paulus . Aku me suruh-suruhen Kristus Jesus , rasul si enggo ipilih dingen iserapken Dibata guna meritaken Berita Si Meriah si reh i bas Dibata nari .
45001002	Berita Si Meriah e ipadanken Dibata nai-nai arah nabi-nabiNa janah enggo isuratken i bas Pustaka Si Badia .
45001003	Berita e kerna AnakNa , Tuhanta Jesus Kristus : Ia manusia , Ia tubuh arah kesusuren Daud .
45001004	Janah erkiteken Kesah Si Badia tangkas maka Ia Anak Dibata si erkuasa . Enda teridah arah kekekenNa i bas si mate nari .
45001005	Arah Ia , dingen i bas gelarNa me Dibata mereken hak istimewa man kami , gelah ibabai kami kerina bangsa maka tek dingen erkemalangen man Kristus .
45001006	Ikut pe kam kerina si ringan i Roma , si enggo ipilih Dibata jadi sikerajangen Jesus Kristus .
45001007	E maka o kam kerina si ringan i Roma si ikelengi Dibata dingen si enggo ipilihNa jadi anak-anakNa : Dibata Bapanta ras Tuhan Jesus Kristuslah mereken lias ateNa man bandu janah malem atendu ibahanNa .
45001008	Perlebe kukataken bujur man Dibatangku arah Jesus Kristus , erkiteken kam kerina ; sabap enggo mbar beritana i belang-belang doni enda kerna kinitekenndu .
45001009	Rusur kal kam kuinget i bas pertotonku . Dibata saksina maka kai si kukataken enda tuhu . Ia me Dibata si kusembah alu bulat ukur i bas meritaken Berita Si Meriah kerna AnakNa .
45001010	Kupindoken man Dibata gelah adi sentudu ras peratenNa iberekenNa min kesempaten man bangku guna ndahi kam .
45001011	Sabap merincuh kal aku jumpa ras kam , gelah kubagi-bagiken man bandu pemere pertendin guna mpegegehi kinitekenndu .
45001012	Maksudku gelah ipegegehi kita pekepar ; kam kupegegehi alu kinitekenku janah aku ipegegehindu alu kinitekenndu .
45001013	O senina-seninangku , perlu ietehndu maka enggo megati ateku reh ndahi kam tapi lit rusur abatna . Ateku min erbuah pendahinku e pagi i tengah-tengahndu bagi i tengah-tengah kalak si deban .
45001014	Sabap aku rutang guna meritaken Berita Si Meriah man kerina manusia , subuk man kalak si enggo maju bage pe man kalak si kolot denga , subuk man kalak si erpemeteh , bage pe man kalak si la erpemeteh .
45001015	Erkiteken si e maka man bandu si ringan i Roma pe mesikel aku meritaken Berita Si Meriah .
45001016	La aku mela kerna Berita Si Meriah e ; sabap Berita Si Meriah e kap Kuasa Dibata guna nelamatken kerina kalak si tek man Jesus Kristus , perlebe man kalak Jahudi , jenari man kalak si deban si labo kalak Jahudi .
45001017	Sabap arah Berita Si Meriah tangkas uga Dibata ngerambakken manusia kempak diriNa . Si enda ibenaken i bas kiniteken janah erkedungen i bas kiniteken . Bagi lit tersurat i bas Pustaka Si Badia , " Kalak si enggo iperembakken Dibata kempak diriNa erkiteken kinitekenna nggeluh me ia . "
45001018	Pernembeh ate Dibata ipetangkas i Surga nari ndabuh ku kerina kejahaten manusia si la nggit nembah man Dibata . Erkiteken kejahatenna , manusia encekak ketuhu-tuhun e .
45001019	Ersalah manusia e , sabap kai si banci ietehna kerna Dibata , tangkas me man bana . Dibata nge si petangkassa man bana .
45001020	Mulai kin doni enda ijadiken Dibata , tangkas kap biakNa si la teridah , e me KuasaNa ras KinidibatanNa si la ermasap-masap . Si enda banci igejapken manusia arah kai si enggo ijadiken Dibata e . E maka lanai lit perdalihenna kerna kai si enggo ibahanna e .
45001021	Itandai manusia e nge Dibata , tapi la ipehagana Dibata e bagi Dibata ; bage pe la ia ngataken bujur man Dibata . Tapi perukurenna kerna si sia-sia saja , janah pusuh peratenna si batu-batun e ikuasai si gelap .
45001022	Ngaku ia pentar , tapi motu nge ia .
45001023	Itadingkenna kiniulin Dibata si la ermasap-masap jenari isembahna patung-patung manusia , perik-perik , rubia-rubia si empat nahena , bage pe rubia-rubia si njoler si biakna kerina ermasa-masap .
45001024	Erkiteken si e ipelepas Dibata ia nehken sura-surana si melket , dingen ngelakoken perbahanen-perbahanen si cemar nandangi kulana sapih-sapih ia .
45001025	Itukarkenna kebenaren Dibata alu guak . Labo Dibata si isembahna , tapi si ijadiken Dibata e nge ipuji dingen isembahna . Arusna kin si Njadikenca e nge ipuji seh rasa lalap ! Amin .
45001026	Erkiteken si e ipelepas Dibata ia nehken sura-surana si njuruken . Diberu-diberu erlagu la mehuli ia sapih-sapih ia diberu . Lagu langkah diberu-diberu e lanai bagi arusna .
45001027	Bage pe si dilaki nadingken hubungenna si payo ras diberu , janah leket ukurna man sapih-sapih dilaki . Dilaki erlagu-langkah si njuruken sapih-sapih dilaki ; erkiteken si e ia ndat balasen i bas dirina sue ras perbahanenna si jahat dingen la arus e .
45001028	Perbahan lanai iakap manusia e perlu ngakui Dibata , e maka ipelepas Dibata ia i bas perukurenna si macik e , seh maka ibahanna perbahanen si la metunggung .
45001029	I bas ia dem erbage-bage si la mehuli : kejahaten , rangap , lat-lat , cian ate , munuh , rubat , nipu , bage pe elem-elem , sicekurak-cekuraken ,
45001030	pebau-bau kalak si deban . Nembeh atena nandangi Dibata , megombang , meganjang ukur , meganjang cakapna . Rusur idaramina taki guna erbahan kejahaten si mbaru ; la mehamat man orang tuana .
45001031	Pusuh peratenna batu-batun ; la itepatina padanna , janah la lit kekelengen ntah pe perkuah atena man kalak si deban .
45001032	Ietehna maka rikutken keputusen Dibata si adil , kalak si bagenda perbahanenna arus iukum mate . Tapi amin bage gia tetap nge idalankenna bage . Janah labo saja ibahanna si jahat e , tapi lebih asa si e ipujina pe kalak si bali ras ia perbahanenna .
45002001	O teman , ise kin kam maka iukumndu kalak si deban ? Kam pe ersalah kap ! Adi iukumndu kalak si deban , iukumndu kap bandu , sabap perbahanenndu pe bali ras perbahanen kalak si iukumndu e .
45002002	Sieteh maka patut nge Dibata ngukum kalak si erbahan kejahaten-kejahaten e .
45002003	Tapi kam o teman , iukumndu kalak si deban , sedang kam pe bage nge perbahanenndu ! Ntah iakapndu kin banci kam pulah i bas ukumen si rehna i bas Dibata nari ?
45002004	Ntah la iergakenndu kiniulin Dibata si bage belinna , kesabaren ateNa mereken ukumen e ? Ietehndu kap maka Dibata e mehuli , sabap ateNa mabai kam gelah jera .
45002005	Tapi mersik ukurndu janah la kam nggit jera . Erkiteken si e kam kap mpepulung pernembeh ate Dibata guna Wari Ukumen e , i ja ukumen Dibata si adil ipetangkas .
45002006	Ibalas Dibata me pagi man tep-tep kalak sue ras kai si enggo ibahanna .
45002007	Man kalak si ndarami kemulian ras kehamaten , labo guna kegeluhen si genduari enda saja , tapi pe guna kegeluhen si reh , e me alu la erleja-leja erbahan si mehuli , man kalak si bage ibereken Dibata kegeluhen si tuhu-tuhu si la ermasap-masap .
45002008	Tapi man kalak si ngukuri kepentingenna saja , si la ia nggit ngikuti ketuhu-tuhun , tapi si salah nge si iikutina , man kalak si bage idabuhken Dibata pernembeh ateNa .
45002009	Kerina kalak si ndalanken kejahaten la banci la ngenanami kiniseran ras kesusahen pagi , lebe man kalak Jahudi bage pe kalak si deban .
45002010	Tapi man kerina kalak si ndalanken si mehuli , ibereken Dibata me kemulian , kehamaten , ras kemalemen ate , lebe man kalak Jahudi , bage pe man kalak si deban .
45002011	Sabap kerina manusia bali nge i lebe-lebe Dibata .
45002012	Si labo kalak Jahudi la lit i bas ia Undang-undang Musa ; tapi erdosa nge ia janah bene me aminna gia la lit i bas ia Undang-undang e . Kalak Jahudi lit i bas ia Undang-undang si ibereken Musa ; erdosa ia janah iukum me ia erpalasken Undang-undang e .
45002013	Sabap labo kalak si megi Undang-undang e si rembak ras Dibata , tapi kalak si ndalankenca nge .
45002014	Adi si labo kalak Jahudi ndalanken Undang-undang e erkiteken ukurna ersuruh , maka aminna gia la lit i bas ia Undang-undang e , icidahkenna kap maka ietehna nge apai si mehuli janah si apai si la mehuli guna idalanken sue ras isi Undang-undang .
45002015	Arah perbahanenna teridah maka pedah si lit i bas Undang-undang e lit tersurat i bas pusuhna . Si enda teridah pe arah pusuh peratenna , sabap mawen-mawen ukurna nalahken ia janah mawen-mawen engkapiti ia .
45002016	Dage rikutken Berita Si Meriah si kuberitaken , bagenda me pagi jadina tupung warina Dibata ngadili perukuren manusia si terbuni . Dibata e ngadili arah Jesus Kristus si jadi hakim ras sukat-sukatna .
45002017	Kuga kerna kam ? Ikatakenndu maka kam kalak Jahudi . Ernalem kam i bas Undang-undang janah megah akapndu erkiteken kam bangsa pilihen Dibata .
45002018	Ietehndu kai si ngena ate Dibata guna idalankenndu . Janah ietehndu pe arah Undang-undang e milih si mehuli .
45002019	Ikatakenndu maka kam me si negu-negu kalak si pentang , kam me terang nandangi kalak si lit i bas gelap .
45002020	Ikatakenndu maka kam me si ngajari kalak si motu ; kam me guru kalak si nguda denga . Ikatakenndu maka i bas Undang-undang e enggo lit kerina pemeteh ras ketuhu-tuhun .
45002021	Kalak si deban iajarindu -- ngkai maka la iajarindu bandu ? Imomokenndu " Ola nangko " -- tapi kam la kin nangko ?
45002022	Ikatakenndu " Ola erlua-lua " -- tapi kam la kin erlua-lua ? Ciga atendu berhala -- tapi la kin irampasindu rumah pertoton ingan nembah berhala e ?
45002023	Megah iakapndu erkiteken lit i bas kam Undang-undang Dibata ; tapi la kin icekuraki kalak Dibata erkiteken la iikutkenndu Undang-undangNa e ?
45002024	Bagi tersurat i bas Pustaka Si Badia , " O kalak Jahudi , erkiteken kam maka icekuraki bangsa-bangsa si deban gelar Dibata . "
45002025	Adi iikutkenndu Undang-undang e lit nge gunana kam isunatken . Tapi adi labo iikutkenndu , si tuhuna kam bali nge ras kalak si la isunat .
45002026	Adi bangsa si deban , e me si la isunatken , ndalanken isi Undang-undang e , ma iakap Dibata kalak e tempa-tempa enggo isunatken ?
45002027	E maka , o kalak Jahudi , iukum bangsa si deban me kam , aminna gia lit i bas kam Undang-undang janah enggo kam isunatken , sabap la iikutkenndu Undang-undang e . Bangsa si deban e idalankenna Undang-undang aminna pe la ia isunatken secara dagingna .
45002028	Dage ise kin kalak Jahudi si tuhu-tuhu ? Kalak Jahudi si tuhu-tuhu labo kalak Jahudi si arah darat ! Kai dage sunat tuhu-tuhu ? Sunat si tuhu-tuhu labo tanda si arah darat si lit i bas badan !
45002029	Kalak Jahudi si tuhu-tuhu e me kalak Jahudi si arah bas , si enggo isunatken pusuh peratenna . Labo Undang-undang si tersurat erbahanca kalak enggo jadi kalak Jahudi si tuhu-tuhu , tapi kuasa Kesah Dibata nge . E maka kalak si bage labo ngaloken pujin i bas manusia nari tapi i bas Dibata nari nge .
45003001	Adi bage i bas kai nge lebihen kalak Jahudi e asangken bangsa si deban ? Ntah lit kin nge gunana isunatken e ?
45003002	Tentu mbue i bas kai pe ! Perlebe : sabap man kalak Jahudi me perlebe iendesken Dibata perkatan-perkatanNa .
45003003	Dage adi lit piga-piga kalak Jahudi la setia man Dibata , iakapndu kin maka erkiteken si e Dibata lanai setia man padanNa ?
45003004	Tentu lang ! Tapi bagenda kap . Dibata e tetap nge i bas ketuhu-tuhun aminna gia kerina manusia perguak . Bagi lit tersurat i bas Pustaka Si Badia , " I japa pe Kam ngerana , Kam tetap nge ibenarken . Katawari pe menang nge Kam , adi iaduken kalak Kam . "
45003005	Tapi kuga , adi arah kesalahenta e reh ulina teridah kebujuren Dibata ? Kuga ninta ? Salah kin perbahanen Dibata e adi iukumna kita ? ( Aku ngerana i jenda bagi biasana manusia ngerana . )
45003006	Tentu lang ! Sabap adi la kin adil Dibata e , labo banci iadilina doni enda .
45003007	Umpamakenlah lit kalak si atena ersoal , nina , " Adi arah kejahatenku e maka ertangkasna teridah keadilen Dibata seh maka la ipermuliaken , ma patut min aku lanai iukum Dibata bagi kalak perdosa ?
45003008	Dage ngkai maka la sibahan si jahat , gelah arah kejahaten e reh si mehuli ? " Si tuhuna lit nge kalak si encekuraki aku alu ngataken maka si enda me kuajarken . Kalak enda la banci la iukum bagi patutna .
45003009	Dage , ulin kin kita kalak Jahudi asangken si labo kalak Jahudi ? Sitik pe lang ! Ndai enggo kupetangkas i das maka subuk kalak Jahudi bage pe bangsa si deban kerina i teruh kuasa dosa .
45003010	Bagi lit tersurat i bas piga-piga kitap i bas Pustaka Si Badia , " La lit ise pe bujur i lebe-lebe Dibata ,
45003011	la lit ise pe si pentar , la lit ise pe ndarami Dibata .
45003012	Kerina manusia enggo nilah i bas Dibata nari ; kerina ia enggo macik ; la lit ise pe erbahan si mehuli , sada pe lang .
45003013	Kalah-kalahna desken lubang kubur si talang nipu ia alu dilahna , janah i bas biberna nari ndarat kata-kata desken bisa nipe si erbahanca kalak mate .
45003014	Babahna dem alu sumpah pagit .
45003015	Nahena pedas ngayak-ngayak dingen munuh kalak .
45003016	Gedang-gedang dalan si ibentasina , ibahanna kecedan dingen kesusahen .
45003017	La pernah idalanina dalan perdamen .
45003018	Bage pe la diatena erkemalangen man Dibata . "
45003019	Sieteh maka kerina si ikataken Undang-undang e , itujuken man kalak si nggeluh i teruh Undang-undang , gelah olanai lit kalak si erdalih janah gelah doni enda lanai lit ampang-ampangna nandangi ukumen Dibata .
45003020	Sabap labo ise pe banci rembak ras Dibata adi arah ndalanken Undang-undang . Undang-undang e gunana e me gelah ierti manusia ia erdosa .
45003021	Tapi genduari cara Dibata ngerembakken manusia kempak diriNa enggo ipetangkas , janah si e la lit sangkut pautna ras Undang-undang . ( Si tuhuna Undang-undang Musa ras kitap nabi-nabi mereken kesaksin maka si e tuhu kap . )
45003022	Dibata ngerembakken manusia kempak diriNa erkiteken kiniteken manusia e man Jesus Kristus . Kerina kalak si tek man Kristus iperembak Dibata ras diriNa sabap bali nge kerina manusia enda .
45003023	Kerina manusia enggo erdosa janah enggo ndauh sirang ras sura-sura Dibata si mejile .
45003024	Tapi arah pemere Dibata erpalasken lias ateNa , kerina manusia irembakken Dibata kempak diriNa , arah pertebusen si ibahan Kristus Jesus .
45003025	Dibata enggo netapken Ia jadi sada persembahen gelah arah Ia engkorbanken diriNa seh mate , kerina dosa-dosa manusia isasapken dingen pernembeh ate Dibata ipepalem , adi tek ia man Jesus Kristus . Arah si enda icidahken Dibata maka Ia bujur kap . Nai nari isinikken Dibata saja kerna dosa-dosa manusia ,
45003026	janah la Ia megelut . Tapi i bas paksa si genduari enggo iukum Dibata dosa-dosa manusia i bas diri Jesus Kristus . Arah si e icidahkenNa maka Ia adil , janah radu ras si e irembakkenNa kempak diriNa kerina kalak si tek man Jesus .
45003027	Dage labo lit si man megahenken manusia . Engkai makana bage ? Sabap manusia ikelini Dibata labo erkiteken ndalanken Undang-undang , tapi erkiteken tek ia man Jesus Kristus .
45003028	Dage , manusia banci rembak ras Dibata labo erkiteken manusia e ndalanken kai si ituntut Undang-undang , tapi erkiteken tek man Jesus Kristus ngenca .
45003029	Ntah kin Dibata e Dibata kalak Jahudi saja ngenca ? Ma kin Ia pe Dibata bangsa si deban nge ? Tentu .
45003030	Sabap Dibata e sada ngenca . Dibata ngerembakken kalak Jahudi si ersunat e kempak diriNa erkiteken ia tek man Jesus Kristus ; bage pe irembakkenNa kalak si deban si la ersunat kempak diriNa erkiteken kalak enda pe tek man Jesus Kristus .
45003031	Adi tek kita man Jesus Kristus , sicedaken kin Undang-undang e ? Kutera pe lang ! Tapi arah si e sitamaken Undang-undang e i babo palas si lebih enteguh .
45004001	Dage kuga ninta kerna nininta Abraham nai ? Uga kin pengalamenna ?
45004002	Adi ia rembak ras Dibata erkiteken perbahanenna tentu lit dalanna muji bana . Tapi teridah maka i lebe-lebe Dibata labo lit dalanna ia muji bana .
45004003	Sabap i bas Pustaka Si Badia lit tersurat , " Abraham tek man Dibata , janah kinitekenna e iperkiraken Dibata jadi dalan guna ngerembakken Abraham kempak diriNa . "
45004004	Kalak si erdahin , upah si ialokenna e labo pemere e , tapi hakna kap e .
45004005	Tapi kalak si ernalem kempak kinitekenna man Dibata , labo kempak perbahanenna , kinitekenna e me iperkiraken Dibata jadi dalan ngaloken ia rembak ras diriNa . Enda ertina Dibata enggo erbahan keputusen maka kalak si ersalah e ikataken la salah .
45004006	Kerna si enda me si ikataken Daud maka malem me ate kalak si ialoken Dibata rembak ras diriNa la arah kai si ibahanna . Nina Daud .
45004007	" Ketuahen kalak si enggo ialemi Dibata salahna si enggo itanemken Dibata dosa-dosana .
45004008	Ketuahen kalak si la iperkiraken Dibata dosa-dosana . "
45004009	Kemalemen ate si ikataken Daud enda sikerajangen kalak si isunatken saja kin ngenca ? Lang ! Tapi kemalemen ate e jadi sikerajangen kalak si labo isunatken pe . Sabap bagi enggo ndai sikutip i bas Pustaka Si Badia nari , " Kinitekenna e iperkiraken Dibata jadi dalan ngerembakken Abraham kempak diriNa . "
45004010	Ndiganai kin perkiran enda jadi ? Ope denga Abraham isunatken ntah kenca ia isunatken ? Labo kenca ia isunatken , tapi ope denga si e .
45004011	Pudin nge ia isunatken . Sunat e ialokenna jadi tanda pengesahen maka ia enggo rembak ras Dibata erpalasken kinitekenna ope denga ia isunatken . E maka Abraham jadi bapa nandangi kerina kalak si tek man Dibata , kalak si la isunatken , si ialoken Dibata rembak ras diriNa .
45004012	Ia pe bapa kerina kalak si isunatken , labo erkiteken sunat e , tapi erkiteken ia ngikuti dalan kiniteken si ibentasi Abraham bapanta , ope denga ia isunatken .
45004013	Dibata erpadan mereken doni enda man Abraham ras kesusurenna . Padan enda ibereken Dibata labo erkiteken Abraham ndalanken Undang-undang , tapi erkiteken Dibata enggo ngaloken Abraham rembak ras diriNa erpalasken kiniteken .
45004014	Sabap adi man kalak si ernalem man Undang-undang nge ibereken Dibata kai si ipadankenNa e , sia-sia me kiniteken manusia , janah padan Dibata kosong .
45004015	Si reh i bas Undang-undang Musa e nari si tuhuna e me ukumen Dibata ; tapi i ja la lit undang-undang i je me la lit kalak si ngelanggar undang-undang .
45004016	Padan Dibata man Abraham , e me erpalasken kiniteken , janah kai si ipadankenNa e , tuhu-tuhu tangkas pemere Dibata , janah esah pe man kerina kesusuren Abraham . Labo saja man kalak si ndalanken Undang-undang , tapi pe man kalak si erkiniteken bagi Abraham . Sabap Abraham me bapanta kerina ,
45004017	bagi lit tersurat i bas Pustaka Si Badia , " Enggo Kutetapken kam jadi bapa nterem bangsa . " Alu bage padan e enggo sah i lebe-lebe Dibata , Dibata si iteki Abraham , sabap Ia me si erbahanca kalak si enggo mate nggeluh mulihi dingen si njadiken si la lit jadi lit alu kataNa .
45004018	Aminna gia la lit arapen , tapi Abraham tetap erkiniteken dingen erpengarapen maka ia jadi " bapa melala bangsa " , bagi lit tersurat i bas Pustaka Si Badia , " Bagi buena bintang i langit bage me pagi buena kesusurenndu . "
45004019	Paksa si ndai umur Abraham enggo nandangi seratus tahun . Tapi kinitekenna labo kote aminna gia ietehna maka kulana enggo kerah janah ndeharana Sarah la banci mupus .
45004020	La ia sangsi , janah kinitekenna nandangi padan si ibereken Dibata la surut ; kinitekenna erbahanca ia reh gegehna , seh maka ia tetap muji Dibata .
45004021	Tek ia maka ngasup nge Dibata nehken kai si enggo ipadankenNa .
45004022	Janah erkiteken ia tek e , " kinitekenna e iperkiraken Dibata jadi dalan guna ngerambakken Abraham kempak diriNa . "
45004023	Kata-kata " iperkiraken " e itulis labo man Abraham saja .
45004024	Tapi pe man banta . Kita pe iperembakken me ras Dibata adi kita tek man Dibata si enggo mpekeke Jesus , Tuhanta , i bas si mate nari .
45004025	IendeskenNa Jesus ku bas kematen erkiteken kesalahen-kesalahenta , jenari ipegeluhNa mulihi gelah kita iperembak ras Ia .
45005001	Erkiteken kita enggo rembak ras Dibata erkiteken kinitekenta , e maka kita nggeluh i bas perdamen ras Dibata arah Tuhanta Jesus Kristus .
45005002	Jesus Kristus me si maba kita bengket ku bas lias ate Dibata erkiteken kinitekenta . Janah i bas lias ate Dibata e me kita nggeluh dingen ringan . Dage meriah ukurta sabap lit pengarapenta maka kita ikut dat bagin i bas kemulian Dibata .
45005003	Janah labo terjeng je saja , tapi megah pe siakap i bas kiniseranta , sabap sieteh maka arah kiniseran turah saber ate .
45005004	I bas saber ateta e teridah maka kita enggo menang i bas pengujin , janah erkiteken kita enggo menang i bas pengujin , lit pengarapenta .
45005005	Pengarapenta enda labo erbahanca kita kecewa , sabap Dibata enggo ncurcurken kekelengenNa ku bas pusuhta arah Kesah Si Badia . Ia me pemere Dibata man banta .
45005006	Sabap asum kita kote denga , mate Kristus i bas paksa si payo , man gunanta kalak si jahat .
45005007	Labo sukah muatsa kalak si nggit mate guna kalak si bujur . Tapi adi guna kalak si mehuli banci jadi lit kalak si nggit mate .
45005008	Tapi Kristus mate asum kita perdosa denga ! Arah e Dibata enggo encidahken keleng ateNa man banta .
45005009	Dage tangkas kal man banta maka kita enggo rembak ras Dibata erkiteken Jesus Kristus enggo engkorbanken diriNa seh mate ; tentu terlebih-lebih pe kita terkelin i bas pernembeh ate Dibata nari arah Ia .
45005010	Gelgel nari kita imbang Dibata , tapi enggo iperiahken Dibata kita ras diriNa arah kematen AnakNa . Tentu terlebih-lebih genduari adi kita enggo meriah ras Dibata la banci lang ikeliniNa me kita arah kegeluhen Kristus .
45005011	Janah labo e saja , tapi meriah pe ukurta dingen sipuji Dibata erkiteken Tuhanta Jesus Kristus si enggo mperiahken kita ras Dibata .
45005012	Dosa enggo ngkenai kerina manusia i bas doni enda arah sekalak manusia , janah dosana e maba kematen . Erkiteken si e kematen enggo ngelangketi kerina manusia , sabap tep-tep kalak enggo erdosa .
45005013	Ope denga ibereken Dibata pe Undang-undang arah Musa , enggo me lit dosa i doni enda , tapi dosa e la iperkiraken erkiteken la lit undang-undang .
45005014	Tapi kematen enggo erkuasa nandangi kerina manusia i bas paksa Adam nari seh ku bas paksa Musa , subuk pe kalak si la langsung ngelanggar perentah si rehna i bas Dibata nari bagi si Adam . Adam me gambaren Manusia si nandangi reh .
45005015	Tapi pemere Manusia si nandangi reh e la terpeseri belinna ras dosa si ibahan Adam . Tuhu maka nterem jelma mate erkiteken dosa Adam , tapi ndauh beliden lias ate Dibata si isehkenNa man manusia si bage teremna , dingen pemereNa erpalasken lias ate si Sekalak e , e me Jesus Kristus .
45005016	Janah pemere Dibata e labo terpeseri belinna ras dosa si sekalak e . Kenca Adam erbahan sada dosa , ia iadili Dibata janah ikatakenNa ia salah . Tapi kenca mbue kal dosa ibahan manusia e , ibereken Dibata pemere si la metunggung manusia ngalokenca , e me ikataken Dibata man manusia e , " Kam ibenarken . "
45005017	Tuhu erkiteken dosa sekalak jelma , kematen enggo ngerajai kerina jelma , erkiteken si sekalak jelma e . Tapi kai si ibahan Jesus Kristus ndauh beliden asilna asangken kai si jadi erkiteken dosa si sekalak e ! Kerina kalak si ngaloken lias ate Dibata si la erkeri-kerin ras pemereNa si ngerambakken manusia kempak diriNa , kalak si bage erkuasa i bas geluhna desken sekalak raja arah Kristus .
45005018	Bagi kerina manusia iukum erkiteken sada dosa , bage me pe kerina manusia ibebasken dingen ngaloken kegeluhen erkiteken sada perbahanen si benar .
45005019	Janah bagi kerina manusia jadi kalak perdosa erkiteken kinilapatuhen si sekalak jelma e , bage me pe kerina manusia iperembak ras Dibata erkiteken kepatuhen sekalak jelma si deban , e me Jesus Kristus .
45005020	Undang-undang reh gelah erbuena kesalahen ; tapi i ja reh buena dosa , i je me pe ndauh reh belinna lias ate Dibata .
45005021	Dage , bagi nai dosa erkuasa desken sekalak raja si maba manusia ku bas kematen , bage me pe lias ate Dibata genduari enggo erkuasa desken sekalak raja si ngerambakken manusia kempak Dibata , janah mabai kita ku bas kegeluhen si tuhu-tuhu si rasa lalap arah Jesus Kristus Tuhanta .
45006001	Kuga dage ninta genduari ? Siusur-usur dage erbahan dosa gelah erbelinna lias ate Dibata ?
45006002	Tentu lang ! Kita enggo mate nandangi dosa ; kuga banci kita terus nggeluh i bas dosa ?
45006003	Sabap tentu enggo ietehndu maka asum kita iperidiken kita ipersada ras Kristus Jesus ; ertina peridin e mpersadaken kita ras kematenNa .
45006004	I bas kita iperidiken e , enggo kap kita mate dingen ikuburken ras Kristus , gelah bagi Kristus ipekeke i bas si mate nari i bas kemulian Bapa , bage me pe kita nggeluh i bas kegeluhen si mbaru .
45006005	Sabap adi kita enggo ersada ras Ia i bas kematen si bali ras kematenNa , bage me pe kita tentu ersada ras Ia i bas kekeken si bali ras kekekenNa .
45006006	Janah sieteh pe maka " aku " - nta si male e enggo ikut mate i kayu persilang , gelah alu bage gegeh " aku " - nta si dem alu dosa e iruntuhken , dingen lanai kita jadi budak dosa .
45006007	Sabap kalak mate enggo bebas i bas kuasa dosa nari .
45006008	Dage erkiteken enggo mate kita ras Kristus , tek kita maka kita pe nggeluh ka nge ras Ia .
45006009	Sabap sieteh maka Kristus enggo keke i bas si mate nari jenari rasa lalap Ia lanai mate , kematen lanai erkuasa nandangi Ia .
45006010	Dage arah kematenNa , sekali seh rasa lalap Kristus enggo nadingken kuasa dosa ; janah i bas kegeluhenNa si genduari Ia enggo bengket ku bas lingkungen i ja Dibata erkuasa .
45006011	Sue ras si e kam pe arus nganggap dirindu enggo mate janah ndarat i bas lingkungen dosa nari , dingen nggeluh i bas lingkungen kuasa Dibata , erkiteken persadanndu ras Kristus Jesus .
45006012	E maka olanai pelepas dosa ngerajai kulandu si la banci lang mate e , gelah ola iikutkenndu kinirincuhenna .
45006013	Bage pe ola pelepas ringringndu ipake dosa guna ndalanken si jahat . Tapi endeskenlah dirindu man Dibata , bagi kalak si ipekeke i bas si mate nari . Endeskenlah ringringndu guna ipake Dibata ngelakoken si ngena ateNa .
45006014	Dosa lanai erkuasa nandangi kam , sabap kam lanai nggeluh i teruh kuasa Undang-undang , tapi i teruh lias ate Dibata .
45006015	Kuga dage genduari ? Sibahan dage dosa erkiteken kita lanai i teruh Undang-undang , tapi i teruh lias ate Dibata ? Tentu lang !
45006016	Tentu ietehndu adi iendeskenndu dirindu man sekalak jelma dingen patuh kam man bana bagi sekalak budak , si tuhuna kam enggo jadi budakna . Adi iperbudakndu dirindu kempak dosa , akibatna kematen , tapi adi erkemalangen kam man Dibata , kam jadi kalak benar .
45006017	Tapi sikataken bujur man Dibata , sabap nai kam budak dosa , tapi genduari , alu bulat ukurndu enggo erkemalangen kam man Dibata arah kam ngikutken pengajaren si isehken man bandu .
45006018	Dage kam enggo ibebasken i bas dosa nari janah genduari kam enggo jadi " budak " Dibata guna ndalanken perbahanen si mehuli .
45006019	Kupake perumpaman budak gelah murah iakapndu ngertikenca . Bagi nai iendeskenndu ringringndu jadi budak si nggesuh ras kejahaten guna ndalanken erbage-bage kejahaten bage me pe genduari arus iendeskenndu ringringndu jadi budak nandangi perbahanen si mehuli gelah kam nggeluh khusus guna Dibata saja .
45006020	Asum kam nai budak dosa denga , iakapndu kam la terpaksa ngelakoken kai si ngena ate Dibata .
45006021	Kai dage asilna man bandu i bas si e nari ? Kerina si e erbahanca mela iakapndu genduari , sabap perbahanenndu e mabai ku kematen .
45006022	Tapi genduari kam enggo ibebasken i bas dosa nari , janah kam enggo jadi " budak " Dibata . Asilna man bandu e me kap , kam nggeluh khusus guna Dibata . Si enda mabai kam ku kegeluhen si tuhu-tuhu si rasa lalap .
45006023	Sabap upah dosa e me kematen ; tapi pemere si ibereken Dibata man banta e me kegeluhen si rasa lalap i bas persadan ras Kristus Jesus .
45007001	O senina-seninangku kalak Jahudi , kuakap iangkandu nge kai si nandangi kukataken enda , terlebih-lebih kam si meteh Undang-undang . Kukataken man bandu , maka undang-undang erkuasa nandangi sekalak jelma asa dekah geluhna ngenca .
45007002	Sekalak ndehara umpamana , lit i teruh undang-undang perjabun asa umur geluh perbulangenna ngenca . Tapi adi mate perbulangenna e , ia lanai teriket man undang-undang perjabun ras perbulangenna e .
45007003	Dage adi erjabu ia ras dilaki si deban asum nggeluh denga perbulangenna e , ia igelari erlua-lua . Tapi adi mate perbulangenna e , ia enggo bebas i bas undang-undang perjabun nari , janah labo ia icap perlua-lua aminna pe ia erjabu ras dilaki si deban .
45007004	Bage me pe kam o senina-seninangku , adi inehen arah dampar hubungenndu ras undang-undang , kam enggo mate , erkiteken kam enggo ersada ras kula Kristus . Janah genduari kam enggo banci " erjabu " ras kalak si deban , si enggo ipekeke i bas si mate nari , gelah banci sibahan si mehuli man Dibata .
45007005	Sabap asum nai kita nggeluh denga rikutken biakta si dekah , kerincuhenta erbahan dosa si ipekeke undang-undang e , erdahin i bas ringringta . Si enda mabai kita ku kematen .
45007006	Tapi genduari kita enggo bebas i bas Undang-undang e nari , sabap adi inehen arah segi hubungenta ras Undang-undang si mpenjaraken kita e kita enggo mate . Erkiteken si e pendahinta man Dibata lanai bo sidalanken alu perukuren si dekah , e me erpalasken kepatuhen nandangi aturen-aturen si tersurat saja nge ngenca , tapi dahin Dibata e si dalanken alu sikap si mbaru , e me kap alu pusuh si ersuruh .
45007007	Dage kuga ninta ? Undang-undang e kin dosa ? Tentu lang ! Tapi adi la lit Undang-undang labo aku ngerti kerna dosa . Umpamana , labo kueteh kai ermengga ate adi la ikataken Undang-undang , " Ola ermengga ate ! "
45007008	Arah perentah si e dosa ndat kesempaten peturah erbage-bage mengga ate i bas diringku . Adi la lit Undang-undang , dosa bagi barang mate kap .
45007009	Nai pernah menahang kuakap nggeluh asum aku langa i teruh Undang-undang ; tapi asum reh perentah Dibata , dosa minter nggeluh mulihi .
45007010	E maka mate aku . Janah Undang-undang e si aturna kin mabai aku ku kegeluhen , rikutken pengalamenku kepeken mabai aku ku kematen .
45007011	Dosa ndat kesempaten arah Undang-undang e janah alu Undang-undang e itipuna janah ibunuhna aku .
45007012	Dage Undang-undang e badia nge . Janah pedah e badia , adil dingen mehuli .
45007013	Ntah kin enda ertina maka si mehuli e maba kematen man bangku ? Tentu lang ! Tapi dosa make si mehuli e ngerehken kematen man bangku , janah alu bage , tangkas me uga kin si tuhuna biak dosa e . Dage erkiteken Undang-undang e tangkas me maka dosa e tuhu-tuhu kal jahat .
45007014	Sieteh maka Undang-undang e biakna biak tendi kap ; tapi aku biak si erkula kap , janah aku enggo terdaya jadi budak dosa .
45007015	Lanai kuangka kai si kubahan ; sabap labo kulakoken rikutken sura-surangku , tapi si ciga ateku nge kubahan .
45007016	Tapi adi si kudalanken e la bagi sura-surangku , si enda nuduhkenca maka kuakui Undang-undang e bujur .
45007017	Dage si tuhuna labo aku erbahanca si la mehuli e ; tapi dosa si ringan i bas aku e nge erbahanca .
45007018	Kueteh maka si mehuli la lit ringan i bas aku , e me i bas biak kulangku enda . Sabap aminna lit gia sura-surangku erbahan si mehuli , si kudalanken labo bage .
45007019	La kudalanken si mehuli si ateku kubahan , tapi kudalanken kai si la mehuli , si la bagi sura-surangku .
45007020	Adi kudalanken si la bagi sura-surangku , si enda ertina maka labo aku si ndalankenca e , tapi dosa si ringan i bas aku e nge .
45007021	Dage enggo kudat biak si enda i bas diringku : Kubahan kenca ateku si mehuli , si jahat ngenca terbahan aku .
45007022	Pusuh peratenku ermeriah ukur nandangi Undang-undang Dibata ,
45007023	tapi kugejap lit sada biak si deban i bas ringringku si erlawanen ras biak si payo kuakap i bas ukurku . Si enda me erbahanca maka aku enggo itaban biak dosa si ringan i bas ringringku .
45007024	Andiko , cilaka me tuhu aku ! Ise nge si mulahi aku i bas biak kematen enda nari ?
45007025	Kukataken bujur man Dibata si mulahi aku arah Jesus Kristus Tuhanta . Dage adi aku jine , i bas ukurku ngenca aku ngikutken Undang-undang Dibata , tapi kulangku ndalanken biak dosa .
45008001	Tapi genduari ukumen lanai perlu idalani kalak si lit i bas persadan ras Kristus Jesus .
45008002	Kesah , si biakna kin mereken kegeluhen man kalak si lit i bas persadan ras Kristus Jesus , enggo mulahi kam i bas biak dosa ras kematen nari .
45008003	Kai si la ngasup Undang-undang erbahanca erkiteken biak kula manusia kote , enggo ibahan Dibata . Enggo iukum Dibata dosa si rurat i bas biak kula manusia alu nuruh AnakNa jine si reh bagi rupa manusia si erdosa guna naluken dosa .
45008004	Si enda ibahan Dibata gelah kita , si lanai nggeluh rikutken sura-sura ukur manusia tapi rikutken Kesah , banci ndalanken perentah si mehuli si lit i bas Undang-undang e .
45008005	Sabap kalak si nggeluh rikutken sura-sura ukur manusia , pusuhna ikuasai sura-sura e . Kalak si nggeluh rikutken sura-sura Kesah , pusuhna ikuasai sura-sura Kesah .
45008006	Adi kalak si pusuhna ikuasai sura-sura ukurna mate kap ; tapi adi kalak si pusuhna ikuasai Kesah Dibata nggeluh me ia dingen malem atena .
45008007	Pusuh si ikuasai sura-sura ukur manusia ermusuhen kap ras Dibata ; sabap pusuh si bage la ngikutken Undang-undang Dibata , janah la kin ngasup pe ngikutken Undang-undang e .
45008008	Kalak si nggeluh rikutken sura-sura ukur manusia la banci ngena ate Dibata ibahanna .
45008009	Kam labo nggeluh rikutken sura-sura ukur manusia , tapi kam nggeluh rikutken sura-sura Kesah adi tuhu kin Kesah Dibata ringan i bas kam . Kalak si la lit Kesah Kristus i bas ia , la ia sikerajangen Kristus .
45008010	Tapi adi Kristus ringan i bas kam , maka amin arus gia kulandu mate erkiteken dosa , tendindu nggeluh kap erkiteken Dibata enggo ngerembakken kam kempak diriNa .
45008011	Adi Kesah Dibata si enggo mpekeke Jesus i bas si mate nari ringan i bas kam , maka Dibata si enggo mpekeke Kristus i bas si mate nari e la banci lang mereken geluh si mbaru man kulandu si arus mate e , arah KesahNa si ringan i bas kam e .
45008012	Dage o senina-senina , tuhu rutang kita ; tapi labo guna nggeluh rikutken sura-sura ukur manusia .
45008013	Sabap adi nggeluh kam rikutken sura-sura ukur manusia , kempak kematen kap perlawesndu . Tapi adi ibunuhndu perbahanen-perbahanen biak kulandu alu Kesah Dibata , maka nggeluh me kam .
45008014	Kasa kai kalak si itegu-tegu Kesah Dibata , anak-anak Dibata kap .
45008015	Sabap Kesah si ibereken Dibata man bandu labo erbahanca kam jadi budak si mulihken , seh maka kam mbiar rusur , tapi Kesah e erbahanca kam jadi anak-anak Dibata , janah erkiteken si e banci kita ngerana man Dibata , " O Bapa ! O Bapa kami ! "
45008016	Kesah Dibata ikut ersaksi ras tendinta ngataken maka kita anak-anak Dibata kap .
45008017	Dage adi kita anak-anak Dibata tentu sialoken nge kai si enggo isikapken Dibata guna anak-anakNa . Janah kita pe ikut dat bagin i bas kai si enggo isikapken Dibata man Kristus e ; sabap adi dat bagin kita i bas kiniseranNa , dat bagin ka me pe kita i bas kemulianNa .
45008018	Rikutken perkiranku maka kiniseran si inanami kita genduari labo kai kal pe e adi ibandingken ras kemalemen ate si pagin ipetangkas Dibata man banta .
45008019	Kerina si enggo ijadiken Dibata tertima-tima alu ate metedeh ndigan Dibata mpetangkas kemulian anak-anakna .
45008020	Sabap kerina si ijadiken Dibata e enggo lanai erguna , labo erkiteken sura-surana jine , tapi erkiteken bage me sura-sura Dibata . Amin bage gia lit arapen .
45008021	Sabap i bas sada wari pagi ibebasken Dibata me kerina si enggo ijadikenNa e i bas perbudaken si erbahanca ia kernep , gelah ia merdeka janah ngenanami kebebasen dingen kemulian ras kerina anak-anak Dibata .
45008022	Sabap ieteh maka seh paksa si genduari enda kerina si enggo ijadiken Dibata kelsehen ras-ras dingen seh kal akapna suina desken sekalak pernanden si nandangi mupus .
45008023	Janah labo e saja , tapi kita pe si enggo ngaloken Kesah selaku jaminen i bas pemere-pemere Dibata si nandangi iberekenNa man banta , kelsehen nge nimai Dibata ndungi pengangkatenta jadi anak-anakNa , e me nebusi badanta .
45008024	Sabap alu erpengarapen nge maka kita enggo ikelini ; tapi adi enggo iidah kai si iarapken lanai bo e pengarapen . Sabap ise kin ngarapken kai si enggo idahna ?
45008025	Tapi adi erpengarapen kita nandangi kai si langa idah , sitimai e alu saber .
45008026	Bage me pe Kesah Dibata reh nampati kita , kita si kote enda . Sabap la sieteh kuga arusna kita ertoto ; Kesah e me ertoto kerna kita man Dibata alu kelsehen si la terbelasken .
45008027	Dibata si ngidah pusuh peraten manusia , meteh kai sura-sura Kesah ; sabap Kesah e mindo man Dibata guna anak-anak Dibata , janah sue ras peraten Dibata .
45008028	Sieteh maka i bas kai pe Dibata erdahin guna kiniulin man kalak si erkeleng ate man baNa , e me kalak si enggo ipilih Dibata arah sura-suraNa .
45008029	Kalak si enggo itandai Dibata arah lebe nai , enggo itetapkenNa gelah bali ras tempas AnakNa , Jesus Kristus , gelah Anak e jadi sintua i tengah-tengah seninana si nterem .
45008030	E maka enggo ipilih Dibata kalak si enggo itetapkenNa e ; kalak si enggo ipilihNa e enggo iperembakNa ras diriNa ; janah kalak si enggo iperembakNa ras diriNa e enggo ipermuliakenNa .
45008031	Adi bage , kuga dage ninta kerna si enda kerina ? Adi Dibata temanta , ise kin ngasup ngelawan kita ?
45008032	AnakNa kal pe la itahanNa , tapi iendeskenNa AnakNa e man gunanta kerina . Adi AnakNa kal pe iberekenNa man banta , tentu iberekenNa nge kai pe man banta radu ras AnakNa e .
45008033	Ise kin pang ngaduken kalak si enggo ipilih Dibata ? Dibata jine mutuskenca maka ia la ersalah !
45008034	Dage ise banci ngukumsa ? Kristus Jesus nge ngenca ! Tapi Ia jine enggo mate guna kita , enggo nggeluh mulihi , janah enggo merentah ras Dibata guna kita ! Kristus Jesus pagi jadi pembelanta i lebe-lebe Dibata .
45008035	Ise kin ngasup nirangken kita i bas keleng ate Kristus nari ? Banci kin kiniseran nirangkenca , ntah kepiceten , penganiayan , kurang pangan tah uis , ancamen , ntah kematen ?
45008036	Bagi lit tersurat i bas Pustaka Si Badia , " Erkite-kiteken Kam me maka gedang-gedang wari kami ibunuhi kalak . Bali kami iakapna ras biri-biri si nandangi igeleh . "
45008037	Tapi i bas si enda kerina tuhu-tuhu kita lebihen asa kalak si permenang erkiteken Kristus si erkeleng ate man banta .
45008038	Sabap aku enggo tek maka la lit kai pe si ngasup nirangken kita ras keleng ate Kristus : subuk kematen tah kegeluhen , subuk malekat-malekat , penguasa-penguasa ras kuasa-kuasa i langit , subuk kai si jadi genduari bage pe kai si jadi pagin .
45008039	Subuk kai pe si i babo doni tah si i teruh doni , la lit kai pe i bas kerina si enggo ijadiken Dibata si ngasup nirangken kita ras keleng ate Dibata , e me keleng ate si cidahkenNa i bas Kristus Jesus Tuhanta .
45009001	Erkiteken persadanku ras Kristus kai si ateku kukataken enda tuhu kap , labo guak . Pusuh peratenku pe i bas persadan ras Kesah Si Badia ikut ngatakenca bage .
45009002	Tuhu maka ceda kal ateku dingen megogo ateku la erngadi-ngadi .
45009003	Erkite-kiteken seninangku si sada bangsa ras aku . Adi banci lah labo kuakap dalih aku gia isumpahi Dibata dingen sirang ras Kristus adi alu bage banci kusampati bangsangku e .
45009004	Sabap kalak Israel e me kap bangsa pilihen Dibata , si enggo iangkat Dibata jadi anak-anakNa dingen ipetangkasNa kemulianNa man bana . Ibahan Dibata iketen padan man bana , janah ibereken Dibata Undang-undang man bana . I bas ia lit aturen uga arusna ersembah man Dibata , janah enggo ialokenna padan-padan i bas Dibata nari .
45009005	Kalak enda me kesusuren nini-nini si terberita nai-nai nari , janah Mesias si ipadanken Dibata e , si reh selaku manusia , rehna i bas bangsa e nari . Dibata si erkuasa i bas kerinana terpujilah seh rasa lalap ! Amin .
45009006	Labo maka tempa-tempa kai si enggo ikataken Dibata kerna Israel e la seh ; sabap labo kerina kesusuren Jahudi subuk Israel si tuhu-tuhu .
45009007	Bage pe labo kerina kesusuren Abraham anak-anakna si tuhu-tuhu . Nina Dibata man Abraham , " Kesusuren Isak nge ngenca pagi ikataken kesusurenndu . "
45009008	Si enda ertina maka anak si tubuh secara biasa labo anak-anak Dibata , tapi anak-anak si tubuh erkiteken padan Dibata nge ngenca ikira anak-anak si esah .
45009009	Sabap padan Dibata man Abraham e me kap , " I bas paksa si enggo itentuken pagi , reh Aku mulihken , janah ipupus Sarah me pagi sekalak anak dilaki . "
45009010	Janah labo e saja , tapi Rebeka pe lit nge dua anakna , bapana sada , e me nininta Isak .
45009011	Ope denga tubuh anak si dua e , bage pe ope denga ia erbahan si mehuli ntah si jahat nina Dibata man Rebeka , " Anakndu sintua pagi jadi si erdahin anakndu si nguda . " Si enda ikataken Dibata gelah tangkas ise si pilih Dibata , e erpalasken sura-sura Dibata saja nge . Erkiteken si e tangkas maka pilihen Dibata labo erpalasken perbahanen , tapi erpalasken pilihen Dibata .
45009012	
45009013	Bagi si tersurat i bas Pustaka Si Badia , " Keleng ateku kesusuren Jakup , tapi elem-elem aku man kesusuren Esau . "
45009014	Dage kuga ninta ? Sikataken kin Dibata e la bujur ? Tentu lang !
45009015	Sabap man Musa nai enggo ikataken Dibata , " Man ise ateKu Kucidahken perkuah ateKu man bana me Kusehken , man ise ateKu erkeleng ate ia me Kukelengi . "
45009016	Dage kerna pilihen Dibata labo erpalasken sura-sura tah pendahin manusia , tapi erpalasken perkuah ate Dibata ngenca .
45009017	Sabap bagi lit tersurat i bas Pustaka Si Badia , nina Dibata man raja Mesir , " Kam kuangkat jadi raja gelah arah kam teridah kuasangKu si mbelin , janah gelah arah kam gelarKu terberita i belang-belang doni . "
45009018	Dage man ise ate Dibata icidahkenNa perkuah ateNa , man bana me icidahkenNa perkuah ateNa e , janah ukur ise ate Dibata ipemersikNa , ipemersik Dibata kap .
45009019	Banci jadi nungkun kam man bangku , " Adi bage ngkai ka maka isalahken Dibata manusia ? Ise kin ngasup ngelawan sura-sura Dibata ? "
45009020	Tapi ise kin iakapndu kam , o manusia , maka pang kam ersoal jabap ras Dibata ? Banci kin ngerana kudin taneh man si nepasa , " Engkai maka bagenda aku ibahanndu ? "
45009021	Ma kin sekalak pande kudin ate-atena nge erbahan kudin i bas segumpal taneh dah nari sada jadi kudin guna pemaken si meherga , janah sada nari guna pemaken si biasa ?
45009022	Uga adi ituduhken Dibata ateNa rawaNa ras gegehNa nandangi tinepaNa e ? Uga adi radu ras si e icidahken Dibata ateNa kesabarenNa arah kalak si nembeh ateNa e , e me kalak si patut ikernepken ?
45009023	Uga adi ibahanNa bage guna encidahken sinalsal kemulianNa si mehaga nandangi kalak si ngaloken perkuah ateNa , e me kalak si enggo isikapkenNa nai-nai nari guna ngaloken kemulian si bage ?
45009024	Kita me si enggo ipilihNa , labo saja i tengah-tengah kalak Jahudi nari , tapi pe i tengah-tengah kalak si deban si labo kalak Jahudi nari .
45009025	Bagi lit tersurat i bas kitap Nabi Hosea , nina Dibata , " Bangsa si gelgel nari lanai bangsangKu , Kukataken , ' BangsangKu . ' Si gelgel nari la Kukelengi , genduari Kukataken , ' Keleng ateKu . ' "
45009026	I bas ingan i ja ikataken man kalak , ' Kam labo bangsangKu , ' i je kal pe igelari me kalak anak-anak Dibata si nggeluh .
45009027	Tapi nina nabi Jesaya kerna bangsa Israel , " Aminna gia bagi kersik i tepi lawit teremna bangsa Israel , piga-piga kalak si tading nge ngenca pagi terkelin .
45009028	Sabap keputusen ukumen Tuhan si pedas isehkenNa nandangi doni enda lanai tersimbak . "
45009029	Ope denga si enda , enggo pe ikataken Nabi Jesaya , " Bicara la min ndai lit piga-piga kalak kesusurennta itadingken Tuhan si mada kuasa , enggo min ndai kita kernep bagi Sodom ras Gomora . "
45009030	Kuga dage kedungenna ? Kalak si deban si labo kalak Jahudi la ndarami gelah rembak ras Dibata , teridah maka ndatken kerembaken ras Dibata , erpalasken kinitekenna .
45009031	Tapi kalak Israel si ndarami gelah ia rembak ras Dibata arah Undang-undang , la ndatca .
45009032	Engkai maka lang ? Sabap idaramina kerembaken e ras Dibata labo erpalasken kiniteken man Dibata , tapi erpalasken perbahanenna . Enggo terantuk nahena ku " batu antuken " .
45009033	Bagi lit tersurat i bas Pustaka Si Badia , " Nehenlah , Kutamaken sada batu i Sion si erbahanca kalak tertuktuk , sada batu si erbahanca kalak guling . Tapi kalak si tek man baNa la kecewa . "
45010001	O senina-seninangku , i bas pusuh peratenku ngarap kal aku gelah ikelini Dibata min bangsangku kalak Israel . Ertoto pe aku man Dibata guna si e .
45010002	Pang aku ngatakenca maka kalak Israel e tuhu-tuhu tutus er-Dibata , tapi ketutusenna e la erpalasken pemeteh si payo .
45010003	La ia nggit mperdiateken kuga Dibata ngerembakken manusia kempak diriNa . Iusahakenna erbahan kebenaren jine , seh maka la ia nggit takluk man kebenaren Dibata .
45010004	Sabap Kristus e me penggenepen Undang-undang seh maka kerina kalak si tek man baNa rembak ras Dibata .
45010005	Kerna manusia rembak ras Dibata arah ndalanken Undang-undang enggo isuratken Musa , " Kalak si ndalanken kai si ipedahken Undang-undang idatna me kegeluhen arah perbahanenna e . "
45010006	Tapi kerna manusia rembak ras Dibata arah kiniteken lit tersurat i bas Pustaka Si Badia , " Ola nungkun i bas ukurndu , ' Ise nge pagi nangkih ku Surga ? ' ( e me guna maba Kristus ku teruh , ku tengah-tengahta ) .
45010007	Bage pe ola nungkun i bas ukurndu , ' Ise nge pagi nusur ku teruh , ku ingan kalak si enggo mate ? ' ( e me mpekeke Kristus i bas si mate nari ) . "
45010008	Dage kai kin si ikataken i bas Pustaka Si Badia ? Enda me , " Kata Dibata e rembak ras kam , enggo lit i bas babahndu dingen enggo pe lit i bas pusuhndu " -- e me kata si iberitaken kami , si nuntut gelah kam erkiniteken .
45010009	Adi ngaku kam alu babahndu , " Jesus Tuhan kap , " janah tek kam i bas pusuhndu maka Jesus enggo ipekeke Dibata i bas si mate nari , maka terkelin me kam .
45010010	Sabap alu pusuh me kalak erkiniteken seh maka ia irembakken ras Dibata , janah alu babah kalak ngaku seh maka ia ikelini .
45010011	I bas Pustaka Si Badia lit tersurat , " Ise tek man baNa la kecewa . "
45010012	Si enda maksudna kerina manusia , sabap labo lit lainna kalak Jahudi ras kalak Junani . Sada ngenca Tuhan , e me Tuhan kerina manusia . Ia melumbar mere man kalak si erlebuh man baNa .
45010013	Bagi lit tersurat i bas Pustaka Si Badia , " Kerina kalak si erlebuh mindo penampat man Tuhan , ikeliniNa nge . "
45010014	Tapi kuga banci kalak erlebuh mindo penampat man Tuhan adi langa ia tek man baNa ? Kuga banci ia tek man baNa adi langa pernah ibegina pe kerna Ia ? Kuga banci ibegina adi la lit si meritakenca ?
45010015	Kuga banci kalak meritaken berita e adi la ia isuruh ? I bas Pustaka Si Badia lit tersurat , " Seh kal tuhu ulina kerehen kalak si maba Berita Si Meriah e . "
45010016	Tapi labo kerina kalak mehuli pengalo-ngalona nandangi Berita Si Meriah e . Nina Nabi Jesaya , " O Tuhan , ise nge tek nandangi berita si ipeseh kami ? "
45010017	Dage kiniteken rehna arah megi Berita e , janah isi Berita e , e me Kata kerna Kristus .
45010018	Tapi nungkun aku : Tuhu kin nge la ibegina berita e ? Tentu saja enggo ibegina . Bagi lit tersurat i bas Pustaka Si Badia , " Sorana enggo terbegi ku belang-belang doni enda , janah katana enggo seh ku tampuk doni . "
45010019	Nungkun ka aku : Uga kerna Israel ? Ntah la kin iangkana ? Guna njabap penungkunen enda , perlebe kubuat si enggo isuratken Musa , " Nina Dibata , ' Mecimberu kam pagi Kubahan nandangi bangsa si labo bangsa pilihenKu , merawa pagi atendu Kubahan nandangi bangsa si motu . ' "
45010020	Janah lebih asa si e Nabi Jesaya ngerana alu la biar-biaren , nina , " Nina Dibata , ' Kalak si la ndarami Aku , jumpa ras Aku ; Kucidahken diringKu man kalak si la nungkuni kerna Aku . ' "
45010021	Tapi man kalak Israel , nina Dibata , " Gedang-gedang wari Kududurken tanKu man bangsa si la patuh dingen si nimbak . "
45011001	Dage nungkun aku : Enggo kin itulak Dibata bangsa pilihenNa e ? Tentu lang ! Aku pe kalak Israel nge , kesusuren Abraham , janah i bas suku Benyamin nari .
45011002	Labo itulak Dibata bangsaNa si enggo itandaiNa nai nari . Tentu enggo ietehndu si tersurat i bas Pustaka Si Badia kerna Elia , asum ia ertoto ngaduken bangsa Israel man Dibata , nina ,
45011003	" O Tuhan , enggo ibunuhna nabi-nabiNdu , janah enggo irontaskenna batar-batarNdu . Aku nari ngenca tading , janah kesahku pe ibuatna atena . "
45011004	Kuga nina Dibata ngaloi Elia ? Nina Dibata , " Enggo Kuserapken man bangKu pitu ribu kalak si langa pernah ersembah man dewa Baal . "
45011005	Bage me genduari enda : lit piga-piga kalak si tading si enggo ipilih Dibata erkiteken lias ateNa .
45011006	Dibata milih labo erpalasken kai si enggo ibahan kalak e , tapi erkiteken ateNa nge . Sabap adi erpalasken perbahanen manusia kin Dibata e milih , maka lias ateNa e lanai bo lias ate si tuhu-tuhu .
45011007	Kuga dage ? Kai si idarami Israel la idatna . Tapi piga-piga kalak si enggo ipilih Dibata e ngenca si ndatsa . Si debanna e kerina ipemersik ukurna .
45011008	Bagi lit tersurat i bas Pustaka Si Badia , " Ibahan Dibata maka bene kal ukurna , janah seh paksa enda matana lanai erpengidah janah cupingna lanai erpemegi . "
45011009	Bage me pe si ikataken Daud , " Mbera-mbera kerja si ibahanna jadi siding , jadi ragum , batu antuken ras ukumen man bana .
45011010	Mbera-mbera seleng matana gelah ola ia erpengidah ; janah mbengkunglah ia rasa lalap ibahan kesusahenna . "
45011011	Nungkun ka aku : Asum kalak Jahudi tertuktuk nai , guling kin ia seh ampar ? Tentu lang ! Tapi erkiteken kalak Jahudi enggo erdosa , ibereken Dibata kesempaten e man bangsa si deban gelah mengga ate bangsa Jahudi nandangi bangsa si deban e .
45011012	Bangsa Jahudi la erkemalangen man Dibata janah la setia man baNa . Si enda maba pasu-pasu man kerina bangsa-bangsa si deban i doni enda . Apai denga ka adi hubungen bangsa Jahudi ras Dibata jadi mehuli mulihken , tentu beliden ka pasu-pasu si ibereken Dibata .
45011013	Kukataken man bandu o kam kalak si labo Jahudi : Kidekah aku rasul guna kalak si labo Jahudi , megah kuakap i bas dahinku e .
45011014	Banci jadi ngasup aku erbahan bangsangku ermengga ate , gelah erkiteken si e ikelini Dibata ia deba-deba .
45011015	Sabap adi enggo itulak Dibata ia , doni enda jadi teman ras Dibata . Tapi kuga nge adi ialoken Dibata bangsa Jahudi e mulihken ? Tentu si e bali ras si mate nggeluh mulihi .
45011016	Adi cimpa si pemena khusus ibereken man Dibata , maka kerina cimpa e pe jadi sikerajangenNa . Janah adi urat kayu ikhususken man Dibata maka dahan-dahan kayu e pe jadi sikerajangenNa .
45011017	Piga-piga dahan batang seton enggo itektek , jenari icangkokken ku batangna e sada dahan seton kerangen . Kam kalak si labo Jahudi iumpamaken bali ras batang seton si turah i kerangen e , janah genduari kam enggo ndat bagin si mehuli bagi si enggo inanami kalak Jahudi .
45011018	E maka ola kam megombang man kalak si bali ras dahan si enggo itektek e . La kap lit dalanna maka kam megombang . Sabap kam dahan nge ngenca , labo kam natang urat-urat tapi urat-urat nge natang kam .
45011019	Tapi nggit me maka nindu , " Dahan-dahan e itektek gelah aku banci icangkokken ku batang e . "
45011020	Tuhu bage . Bangsa Jahudi e enggo itektek erkiteken la ia tek , tapi kam tetap leket i bas batang e erkiteken tek kam . Amin bage pe ola meganjang ukurndu kerna si e , tapi erkemalangenlah kam man Dibata .
45011021	Sedangken bangsa Jahudi pe la Dibata alang-alangen ngambengkenca , apai denga ka kam ?
45011022	Dage teridah man banta uga belinna lias ate Dibata bage pe kuga Ia la alang-alangen ngukum kalak . La Ia mbiar ngukum kalak si enggo erdosa , tapi melias Ia man bandu adi tetap kam erbahan si ngena ateNa , gelah tetap kam ngenanami kiniulinNa ; tapi adi lang , kam pe iambekkenNa nge .
45011023	Janah kalak Jahudi , adi jera ia janah tek , icangkokken Dibata me ia mulih ku batang e , sabap Dibata ngasup nge erbahan si bage pe .
45011024	Kam kalak si labo Jahudi bali ras dahan seton kerangen si enggo itektek , jenari icangkokken ku batang seton si ipiara . Si enda erlawanen ras kebiasan . Kalak Jahudi bali ras batang seton si ipiara ; tentu sukahen nge iakap Dibata encangkokken mulihi dahan asli ku batangna jine .
45011025	O senina-seninangku , gelah ola iakapndu beluh bandu , perlu kuakap ietehndu rahasia enda : Ukur kalak Jahudi labo mersik seh rasa lalap , tapi ngayak kuh bilangen kalak si labo Jahudi jadi anak-anak Dibata .
45011026	Dage kerina nge pagi kalak Israel ikelini . Bagi lit tersurat i bas Pustaka Si Badia , " Si Engkelini e pagi rehna i Sion nari janah imasapkenNa me kerina kejahaten kesusuren Jakup . " " Nina Dibata ,
45011027	' Kubahan me iketen padan ras ia , tupung Kualemi dosa-dosana . ' "
45011028	Erkiteken itulak kalak Jahudi Berita Si Meriah , e maka jadi imbang Dibata ia , tapi si enda jadi keuntungen man bandu o kalak si labo Jahudi . Tapi erkiteken pilihen Dibata , kalak Jahudi e teman Dibata nge , erkiteken nini kalak Jahudi e .
45011029	Dibata labo erkadiola adi Ia enggo milih dingen masu-masu .
45011030	Bali nge ras kam nai , o kalak si labo Jahudi , nai la kam erkemalangen man Dibata ; tapi genduari erkiteken kalak Jahudi la erkemalangen man Dibata enggo ialokenndu perkuah ate Dibata .
45011031	Bage me pe kalak Jahudi genduari la erkemalangen man Dibata gelah arah perkuah ate si enggo ialokenndu e ialokenna ka perkuah ate .
45011032	Sabap kerina manusia la erkemalangen man Dibata . E maka lanai lit dalanna pulah ibahan Dibata . Si enda ibahanNa alu perayaken gelah banci icidahkenNa perkuah ateNa man kerinana .
45011033	Seh kal tuhu bayakna Dibata ! Seh kal tuhu bagesna kepentaren ras pemetehNa ! Ise kin ngasup nerangken keputusen-keputusenNa ? Ise ngasup ngikuti dalan si idalaniNa ?
45011034	Bagi lit tersurat i bas Pustaka Si Badia , " Ise kin meteh perukuren Tuhan ? Ise kin ngasup ngajarken Ia ?
45011035	Ise kin pernah mere man baNa gelah ndatken balasen i bas Ia nari ? "
45011036	Sabap kerina si nasa lit Dibata njadikenca , janah kerina e lit erkiteken Ia dingen man gunaNa . Terpujilah Dibata seh rasa lalap . Amin .
45012001	O senina-seninangku , nginget perkuah ate Dibata si mbelin si isehkenNa man banta , kupindo man bandu : Endeskenlah kulandu man Dibata saja selaku persembahen si nggeluh rikutken si ngena ateNa . Sabap bage me arusna kam ersembah man Dibata sue ras biakndu selaku mahluk si rukur .
45012002	Ola pelepas dirindu jadi seri ras doni enda , tapi berelah maka perukurenndu ipelimbarui Dibata . Alu bage banci idatndu kai sura-sura Dibata , kai si mehuli , kai si ngena ateNa , janah kai si sempurna .
45012003	Janah erpalasken lias ate Dibata si enggo iberekenNa man bangku , kukataken man bandu kerina : Ola iakapndu ganjangen bandu asa patutna . Tapi arus maka rembang tengah pengukurindu kerna dirindu sue ras belinna kiniteken si enggo ibagi-bagiken Dibata man bandu sekalak-sekalak .
45012004	I bas kulanta si sada enda melala ringringna , janah kerina ringring e lit gunana .
45012005	Bage pe , amin nterem gia kita , tapi sada kula kap kita i bas persadanta ras Kristus , janah kita ipersada kerina bagi ringring i bas sada kula .
45012006	E maka sipergunakenlah kengasupenta si pelai-lain e si enggo ibereken Dibata man banta rikutken lias ateNa . Adi man banta ibereken Dibata kengasupen ernubuat , silakokenlah e sue ras ajaren kiniteken .
45012007	Adi man banta ibereken Dibata kengasupen guna nampati kalak , sisampatilah ia . Adi man banta ibereken Dibata kengasupen ngajar , ngajarlah kita .
45012008	Adi man banta ibereken Dibata kengasupen petetap ukur kalak , silakokenlah e . Kalak si ngasup mere man kalak si deban arus iberekenna e alu ukur menahang ; kalak si lit kengasupenna jadi peminpin , arus ia tutus erdahin ; kalak si ngasup encidahken perkuah ate man kalak si deban , arus ibahanna e alu ukur meriah .
45012009	Keleng ate ola min alu pekulah-kulah . Cigalah atendu si jahat janah persadalah dirindu ras si mehuli .
45012010	Sikeleng-kelengenlah kam bagi si ersenina . Silebe-lebenlah kam i bas mpehaga teman .
45012011	Ola kam mekisat , tapi tutuslah erdahin . Ergiah-giahlah ukurndu i bas ndahiken dahin Tuhan .
45012012	Meriahlah atendu i bas kam erpengarapen , megenggenglah kam i bas kiniseranndu , janah ertotolah kam man Dibata la erngadi-ngadi .
45012013	Raskenlah kinilitenndu ras temanndu si sada kiniteken , janah alokenlah kalak si reh kesilang ku rumahndu .
45012014	Pasu-pasulah kalak si pesega-sega kam , pasu-pasulah , ola sumpahi .
45012015	Meriahlah ukurndu ras kalak si ermeriah ukur , tangislah kam ras kalak si tangis .
45012016	Sekalak-sekalak kam arus mperdiateken keperlun kalak si deban . Ola meganjang ukurndu , tapi pertemanilah kalak si meteruk pe . Ola beluh iakapndu bandu .
45012017	Adi lit kalak erbahan jahat man bandu , ola balas alu kejahaten . Bahanlah si mehuli rikutken pengakap jelma si nterem .
45012018	Asa ngasupndu usahakenndulah gelah meriah kam ras kerina kalak .
45012019	O teman , ola kal kam erbalas , tapi berelah dalan man Dibata guna nehken rawaNa . Sabap nina Tuhan i bas Pustaka Si Badia , " Kuukum me pagi ! Kubalas me pagi ! "
45012020	Tapi lit ka pe tersurat i bas Pustaka Si Badia , " Adi melihe imbangndu , bere manlah ia ; adi muas ia , bere minemlah . Sabap adi bage perbahanenndu , mela dingen melas me iakapna . "
45012021	Ola pelepas kam talu ibahan si jahat , tapi talukenlah si jahat e alu perbahanen si mehuli .
45013001	Kerina kam arus patuh man pemerentah si erkuasa , sabap labo lit pemerentah si la i bas Dibata nari , janah pemerentah si lit genduari e pe Dibata nge netapkenca .
45013002	Kalak si ngelawan pemerentah si lit e , ilawanna kap kai si enggo itetapken Dibata , janah kalak si bage perbahanenna , ilegina kap ukumen nandangi dirina jine .
45013003	Kalak si mehuli perbahanenna , labo mbiar man pemerentah ; kalak si jahat perbahanenna nge si mbiar . Adi atendu gelah ola kam mbiar man pemerentah , bahanlah si mehuli , gelah pemerentah muji kam .
45013004	Sabap pemerentah e kap persuruhen Dibata si erdahin guna kiniulinndu . Tapi adi kam erbahan jahat , mbiarlah man bana , sabap labo sia-sia lit senjata i bas pemerentah guna ngukum . Persuruhen Dibata kap ia janah ia me si nehken ukumen si reh i bas Dibata nari nandangi kalak si erbahan jahat .
45013005	Erkiteken si e , patuhlah kam nandangi pemerentah , labo saja erkiteken mbiar kena ukumen , tapi erkiteken pusuh peratenndu pe nuruh kam .
45013006	Erkiteken si enda me pe maka kam arus nggalar pajak , sabap pemerentah ngaloken jabatenna i bas Dibata nari , janah alu bulat ukur idalankenna tugas-tugasna e .
45013007	E maka berekenlah man sekalak-sekalak kai si patut ialokenna . Galarilah pajakndu man si ngaloken pajak , cuke man pemungut cuke . Hamatilah kalak si patut ihamatindu , janah pehagalah kalak si patut ipehagandu .
45013008	Ola kam rutang man ise pe -- seakatan rutang sikeleng-kelenglah sapih-sapih kam . Kalak si erkeleng ate nandangi kalak si deban , ia enggo nehken Undang-undang .
45013009	Sabap pedah " Ola erlua-lua ; ola munuh ; ola nangko ; ola mengga ate ; " -- kerina si enda ras pedah-pedah si debanna ipersada i bas pedah si sada enda , e me , " Kelengilah temanndu manusia bagi kam engkelengi dirindu . "
45013010	Kalak si erkeleng ate man temanna manusia asa ndigan pe labo ibahanna si jahat . Dage alu nehken kekelengen enggo kap bali ras nehken kerina Undang-undang .
45013011	Si enda arus idalankenndu , sabap ietehndu maka enda me paksa si menentuken man bandu . Enggo seh jamna maka kam medak . Sabap warina kita ikelini Dibata deheren genduari asangken asum tangtangna kita tek nai .
45013012	Sabap berngi lawes ku siangna me , janah nandangi terang me wari . E maka sitangtangilah perbahanen si gelap , janah sipakelah senjata guna erperang i bas terang .
45013013	Mehulilah min lagu langkahta , bagi kalak si nggeluh i bas terang wari ; ola erpesta minem-minem mabuk-mabuk ; ola erlua-lua ntah la meteh mela ; ola rubat ntah pe mecimberu .
45013014	Tapi cidahkenlah biak Jesus Kristus i bas geluhndu . Janah ola asuhi i bas ukurndu sura-sura guna ngikutken dingen pepuasken biakndu si erdosa .
45014001	Alokenlah kalak si merampek kinitekenna . Ola sijabapen ras ia kerna penggejapenna .
45014002	Kalak si deban kinitekenna erbahanca maka kai pe banci ipanna , tapi kalak si merampek kinitekenna gule-gulen saja ngenca ipanna .
45014003	Kalak si kai pe banci ipanna e ola megombang nandangi kalak si man gule-gulen saja ; kalak si gule-gulen saja ngenca ipanna ola isalahkenna kalak si kai pe ipanna e , sabap ia enggo ialoken Dibata .
45014004	Ise kin kam maka isalahkenndu juak-juak kalak ? Tuanna nge si metehsa perguling ras pertedisna . Janah si tuhuna tetap nge pertedisna , sabap Tuhan ngasup erbahanca ia tedis .
45014005	Lit kalak erpengakap maka wari-wari tertentu pentingen asangken wari-wari si deban , tapi lit ka kalak erpengakap bali nge kerina wari-wari e . Kerna si e arus maka sekalak-sekalak netapken ukurna .
45014006	Kalak si erpengakap maka lit sada wari si tertentu si lebih penting , ibahannalah e guna Tuhan . Kalak si kai pe ipanna , ibahannalah e guna Tuhan , sabap ikatakenna nge bujur man Dibata . Kalak si labo kerina pangan ipanna , ibahannalah guna Tuhan , janah ikatakennalah bujur man Dibata .
45014007	Sekalak pe kita enda labo nggeluh guna dirinta saja ; sekalak pe kita enda labo mate guna dirinta saja .
45014008	Adi nggeluh kita , kita nggeluh guna Tuhan , janah adi mate kita , kita mate guna Tuhan . Dage nggeluh tah mate gia kita , sikerajangen Tuhan kap kita .
45014009	E me sabapna maka Kristus mate jenari mulihi , gelah Ia jadi Tuhan kalak si nggeluh ras kalak si enggo mate .
45014010	Dage ngkai maka isalahkenndu temanndu si sada kiniteken i bas pihak si deban ? Janah ngkai maka pihak si sada nari megombang kam nandangi temanndu si sada kiniteken ? Sabap kerina nge pagi kita tedis i lebe-lebe Dibata guna iadili .
45014011	Bagi lit tersurat i bas Pustaka Si Badia , " Nina Tuhan , ' Ersumpah Aku maka kerina pagi manusia erjimpuh i lebe-lebengKu , ' janah kerina pagi babah ngaku maka Aku kap Dibata . "
45014012	Dage sekalak-sekalak kita arus pagi mereken pertanggungen jawabenna man Dibata guna dirina jine .
45014013	Dage olanai kita sisalah-salahen pekepar . Tapi tetapkenlah i bas ukurndu maka ola ibahanndu guling ntah kitik ukur teman-temanndu si sada kiniteken .
45014014	Sue ras si iajarken Tuhan Jesus kueteh dingen tek aku maka labo lit pangan si biak man pantangenken ; tapi adi lit kalak erpengakap maka lit deba-deba pangan si man pantangenken , ipantangkennalah e .
45014015	Adi menek ate senina-seninandu ibahanndu erkiteken panganndu , perbahanenndu e lanai erpalasken kekelengen . Ola pelepas kai si ipanndu meneken temanndu si sada kiniteken ; ingetlah maka Kristus enggo mate guna ia .
45014016	Ola pelepas kai si iakapndu mehuli e icap kalak la mehuli .
45014017	Sabap i bas Kinirajan Dibata , aturen kerna pangan ras inemen labo penting . Si penting e me perbahanen si mehuli , kemalemen ate ras keriahen si ibereken Kesah Si Badia .
45014018	Kalak si bage perbahanenna selaku si erdahin Kristus , ngena ate Dibata dingen iergaken manusia pe ia .
45014019	E maka sidaramilah kai si erbahanca maka kalak tetap nggeluh alu dame bage pe si peteguh kinitekenta pekepar .
45014020	Janah ola erkiteken pangan icedakenndu pendahin Dibata . Kerina pangan banci ipan tapi salah me kam adi erkiteken kai si ipanndu e kalak si deban guling .
45014021	Ulin la kam man daging ntah minem anggur ntah ngelakoken kai si debanna adi e erbahanca temanndu si sada kiniteken monggar .
45014022	Adi tek kam maka kerina pangan banci ipan , lakokenlah e guna dirindu jine i lebe-lebe Dibata . Ketuahen kalak si pusuh peratenna la nalahken ia i bas ia ndalanken kai si iakapna mehuli .
45014023	Tapi kalak si sangsi enggo ersalah iakapna bana adi ipanna , sabap e la turah i bas kiniteken nari . Kerina si ibahan kalak si la turah i bas kiniteken nari , dosa kap .
45015001	Kita si megegeh kinitekenta arus nampati kalak si merampek kinitekenna , guna mersan babanna . Ola dirinta ngenca siukuri .
45015002	Tapi sekalak-sekalak kita arus mperdiateken temanta manusia janah ngukuri kai si mereken kiniulin man bana gelah alu bage erteguhna kinitekenna .
45015003	Sabap Kristus pe labo diriNa saja iukuriNa , bagi lit tersurat i bas Pustaka Si Badia , " Isak-isak kalak si ngisakken Kam enggo ndabuh man bangku . "
45015004	Kerina si tersurat i bas Pustaka Si Badia isuratken ngajari kita gelah erpengarapen erkiteken kesabaren ras pergegeh si ibereken Pustaka Si Badia man banta .
45015005	Mbera-mbera Dibata ulu kesabaren ate dingen ulu pergegeh erbahanca ersada ukurndu kerina erkiteken Jesus Kristus jadi usihenndu .
45015006	Gelah kerina kam , alu ersada sora banci muji Dibata , Bapa Tuhanta Jesus Kristus .
45015007	Bagi Kristus enggo ngaloken kam , kam pe alokenlah temanndu sapih-sapih kam gelah terpuji Dibata .
45015008	Sabap kukataken man bandu maka Kristus enggo erdahin guna kalak Jahudi lako encidahken maka Dibata setia i bas nehken padanNa man nininta nai .
45015009	Janah gelah kalak si labo Jahudi pe banci muji Dibata erkiteken perkuah ateNa . Bagi lit tersurat i bas Pustaka Si Badia , " E maka kukataken bujur man baNdu , i tengah-tengah bangsa-bangsa si deban , rende me aku muji gelarNdu . "
45015010	Tole nina , " O kam kalak si labo Jahudi , meriahlah atendu ras bangsa pilihen Dibata . "
45015011	Lit ka pe tole tersurat , " Pujilah Tuhan o kam kerina kalak si labo Jahudi ; pujilah Ia o kerina bangsa . "
45015012	Bage pe nina Nabi Jesaya , " Turah me tunas i bas urat Isai nari , keke me Ia pagi guna merentah kalak si labo Jahudi , janah man baNa me kalak si labo Jahudi e erpengarapen . "
45015013	Dibata sumbul pengarapen , Ialah ndemi kam alu keriahen ras kemalemen ate , erpalasken kinitekenndu man baNa , gelah erkiteken gegeh Kesah Si Badia reh tambahna pengarapenndu man baNa .
45015014	O seninang-seninangku , kugejap tuhu-tuhu maka melala kal si mehuli i bas kam . Kam pe dem alu erbage-bage pemeteh maka kam ngasup siajar-ajaren .
45015015	Tapi i bas surat enda enggo kusuratken piga-piga persoalen man bandu alu terus terang gelah mpersingeti kam mulihken . Pang aku nurutkenca erkiteken lias ate Dibata si enggo iberekenNa man bangku .
45015016	Lias ateNa e enggo ngangkat aku jadi pejabat Kristus Jesus guna kalak si labo Jahudi . Aku erdahin selaku imam si meritaken Berita Si Meriah si rehna i bas Dibata nari , gelah kalak si labo Jahudi e banci desken sada persembahen si ngena ate Dibata si ikhususken Kesah Si Badia man Dibata .
45015017	Dage megah kuakap i bas persadanku ras Jesus Kristus erkiteken pendahinku guna Dibata .
45015018	Kai si ibahan Kristus arah aku , e ngenca aku pang ngatakenca , e me mabai kalak si labo Jahudi e erkemalangen man Dibata . erkemalangen ia man Dibata arah kata si kubelasken ras arah perbahanen si kubahan .
45015019	Arah gegeh tanda-tanda sengget si mbelin , bage pe arah gegeh Kesah Si Badia . Bage me i bas aku niari daerah-daerah mulai i Jerusalem nari seh ku propinsi Iliria enggo serser kuberitaken Berita Si Meriah kerna Kristus .
45015020	Sura-surangku si mbelinna e me meritaken Berita Si Meriah ku ingan i ja langa pernah ibegi kalak kerna gelar Kristus , gelah ola aku tempa-tempa majekken rumah i babo palas si enggo ipajekken kalak si deban .
45015021	Bagi lit tersurat i bas Pustaka Si Badia , " Kalak si man bana langa iberitaken kerna Ia , idahna me pagi , janah kalak si langa pernah megi , iangkana me pagi . "
45015022	E me sabapna maka lit rusur abatna man bangku guna reh ndahi kam .
45015023	Tapi genduari enggo dung dahinku i daerah-daerah enda . Janah erkiteken enggo piga-piga tahun dekahna aku ersura-sura ndahi kam ,
45015024	ngarap aku maka i bas perdalanenku ku Sepanyol denggo banci aku singgah dingen jumpa ras kam . Janah ateku isampatindu aku i bas perdalanenku ku jah kenca kita ras piga-piga dekah .
45015025	Tapi genduari lawes aku ku Jerusalem guna naruhken penampat man perpulungen si i jah .
45015026	Sabap perpulungen-perpulungen si lit i Propinsi Makedoni ras Akaya enggo ersada arih mereken penampat guna nampati si musil i tengah-tengah perpulungen i Jerusalem .
45015027	Si enda itetapkenna alu ukurna meriah . Janah si tuhuna rutang nge ia nampati kalak si musil e , sabap adi kalak si labo Jahudi e enggo ngaloken keperlun pertendinna i bas kalak Jahudi nari , rutang pe ia nampati kalak Jahudi e alu mereken keperlun kula si tep-tep wari .
45015028	Kenca dung dahinku enda , janah kenca kuendesken buah kiniteken enda man bana , berkat me aku ku Sepanyol , janah i bas perdalanenku ku jah singgah aku i jena .
45015029	Tek aku maka sanga aku reh pagi ndahi kam , dem pagi kubaba pasu-pasu si rehna i bas Kristus nari .
45015030	O senina-seninangku , erkiteken Tuhan Jesus Kristus dingen erkiteken kekelengen si enggo ibereken Kesah Dibata man banta , kupindo man bandu maka ras-ras min kita ertoto man Dibata alu tutus ate guna aku .
45015031	Ertotolah kita gelah aku terkelin i bas bahaya si rehna i bas kalak Judea si la tek man Jesus Kristus , janah anak-anak Dibata si Jerusalem ermeriah ukur ngaloken pendahinku man bana .
45015032	Janah adi bage ate Dibata , reh me aku ndahi kam alu dem keriahen , gelah arah kerehenku e kita ras-ras pekesahken alu senang .
45015033	Dibata sumbul kemalemen ate man banta , nemani kam kerina gelah ! Amin .
45016001	Ateku mpetandaken turangta Pebe man bandu . Ia sekalak diaken i bas perpulungen si lit i Kenkerea .
45016002	Alokenlah ia i bas gelar Tuhan , bagi arusna ibahan anak-anak Dibata . Sampatilah ia i bas kai pe si iperlukenna i bas kam nari ; sabap ia jine enggo nterem kalak isampatina janah aku pe enggo isampatina .
45016003	Mejuah-juah man Persila ras perbulangenna Akuila , temanku sada dahin i bas dahin Kristus Jesus .
45016004	Si la mbiar ngasamken kesahna man gunangku . Mbue bujur kukataken man bana , labo aku saja ngataken bujur man bana , tapi pe kerina perpulungen-perpulungen kalak si labo Jahudi .
45016005	Mejuah-juah pe kukataken man perpulungen si make rumahna jadi ingan kebaktin . Mejuah-juah man Epenetus temanku si kukelengi , kalak si pemenana tek man Kristus i Propinsi Asia .
45016006	Mejuah-juah man Maria si enggo latih erdahin gunandu .
45016007	Mejuah-juah man Andronikus ras Junias , temanku sebangsa si pernah ipenjaraken ras aku . Duana ia terberita selaku perintis i bas meritaken Berita Si Meriah janah leben nge ia duana jadi Kristen asangken aku .
45016008	Mejuah-juah man Ampliatus , temanku si kukelengi i bas Tuhan .
45016009	Mejuah-juah man Urbanus , temanta si sada dahin i bas dahin Kristus janah man Stahis temanku si kukelengi .
45016010	Mejuah-juah man Apeles si enggo icidahkenna kesetianna man Kristus . Mejuah-juah man Aristobulus sada jabu .
45016011	Mejuah-juah man Herodian , temanku sebangsa , ras man senina-senina i bas keluarga Narkisus nari si lit i bas persadan ras Tuhan .
45016012	Mejuah-juah man Tripena ras Triposa si enggo latih erdahin guna dahin Tuhan , bage pe man Persis si kukelengi si enggo mbue erdahin i bas dahin Tuhan .
45016013	Mejuah-juah man Rupus kalak pilihen i bas dahin Tuhan bage pe man nandena si perbahanenna man bangku bali ras man anakna jine .
45016014	Mejuah-juah man Asinkritus , Pelegon , Hermes , Petrobas , Hermas , ras kerina senina-seninanta si sada kiniteken si ras kalak enda .
45016015	Mejuah-juah man Pilologus ras Julia , man Nerus ras turangna , man Olimpas ras kerina anggota anak-anak Dibata si ras kalak e .
45016016	Katakenlah mejuah-juah sapih-sapih kam arah sisalam-salamen alu dem ate keleng . Kerina perpulungen-perpulungen Kristus ngataken mejuah-juah man bandu .
45016017	Kupindo man bandu o senina-seninangku : Metengetlah nandangi kalak si erbahanca pecah perpulungen dingen si erbahanca kalak papak alu ngelawan pengajaren si enggo ipelajarindu . Ola deherindu kalak si bage !
45016018	Sabap kalak si bage labo erdahin guna Tuhanta , Kristus , tapi guna beltekna saja nge . Alu ranan mehuli dingen muji-muji itipuna kalak si bujur-bujur ukurna .
45016019	Kepatuhenndu nandangi Dibata enggo terberita ku japa pe . E maka malem ateku erkiteken kam . Amin bage gia ateku min gelah pentar kam i bas si mehuli tapi bersih kam i bas perbahanen si jahat nari .
45016020	Janah Dibata sumbul kemalemen ate man banta minter me engkernepken Iblis i teruh tapak-tapak nahendu . Lias ate Tuhanta Jesus ras kam kerina gelah .
45016021	Timotius temanku sada dahin , ras Lusius , Jason , bage pe Sosipatrus , e me teman-temanku sebangsa , nehken berita mejuah-juah man bandu .
45016022	Aku pe , Tertius , si enggo nuratken surat enda , nehken berita mejuah-juah man bandu i bas Tuhan .
45016023	Gayus inganku kesilang , si i bas rumahna perpulungen pulung , nehken berita mejuah-juah man bandu . Bage pe Erastus e me bendahara kuta enda ras seninanta Kuartus nehken berita mejuah-juah man bandu .
45016024	Lias ate Tuhanta Jesus Kristus , ras kam kerina gelah ! Amin .
45016025	Pujin man Dibata si ngasup mpeteguh kam i bas kiniteken rikutken Berita Si Meriah si kuberitaken , e me berita kerna Jesus Kristus dingen rikutken tangkasna rahasia si terbuni nai-nai nari .
45016026	Tapi genduari rahasia e enggo tangkas arah kai si isuratken nabi-nabi . Janah erkiteken pedah Dibata , e me Dibata si rasa lalap , rahasia e ipebetehken me man kerina bangsa , gelah kerina banci erkemalangen erpalasken kiniteken man baNa .
45016027	Terpujilah Dibata seh rasa lalap arah Jesus Kristus ; Ia kap ngenca si mada kepentaren . Amin .
46001001	Surat enda rehna i bas aku nari , Paulus si enggo ipilih Dibata rikutken sura-suraNa , jadi rasul Kristus Jesus , bage pe i bas seninanta Sostenes nari .
46001002	Surat enda man perpulungen ni Dibata i Korinti , e me man kerina kalak si ipilih ras ikhususken Dibata jadi sikerajangenNa i bas persadan ras Kristus Jesus . Surat enda pe man kerina kalak subuk i japa pe ia ringan , si ertoto i bas gelar Tuhanta Jesus Kristus , e me Tuhanna dingen Tuhanta .
46001003	Dibata Bapanta ras Tuhanta Jesus Kristuslah mereken lias ate ras kemalemen ate man bandu .
46001004	La erngadi-ngadi kukataken bujur man Dibatangku kerna kam , erkiteken lias ate si enggo iberekenNa man bandu arah Kristus Jesus .
46001005	Sabap i bas persadanndu ras Kristus , kam enggo ipebayak i bas kai pe , i bas pengeranandu bage pe i bas pemetehndu .
46001006	Berita kerna Jesus Kristus enggo enteguh i tengah-tengahndu .
46001007	Seh maka i bas kam nimai Tuhanta Jesus Kristus encidahken diriNa , la kam kurang kai pe kerna pemere-pemereNa .
46001008	Janah Kristus pe ngepkep kam seh ku kedungenna , gelah sanga Ia reh pagi ngadili doni enda idapetiNa kam la ersalah .
46001009	Dibata e terteki kal . Ia kap si ndilo kam ku bas persadan ras AnakNa Jesus Kristus Tuhanta .
46001010	O senina-senina , kupindo man bandu i bas gelar Tuhanta Jesus Kristus : ersadalah katandu kerina , gelah ola sempat jadi perpecahen i tengah-tengahndu . Ersadalah ukurndu janah ersadalah sura-surandu .
46001011	Sabap piga-piga kalak i bas jabu Klue nari ngatakenca man bangku maka i tengah-tengahndu lit turah perjengilen .
46001012	Maksudku e me : maka sekalak-sekalak kam enggo erpihak-pihak . Lit si ngatakenca , " Aku arah Paulus , " lit ka si ngatakenca , " Aku arah Apolos , " deba nina , " Aku arah Petrus , " janah lit pe si ngatakenca , " Aku arah Kristus . "
46001013	Ibagi-bagiken kin Kristus man bandu ? Paulus kin si mate i kayu persilang man gunandu ? I bas gelar Paulus kin kam iperidiken ?
46001014	Kukataken bujur man Dibata sabap sekalak pe kam la aku mperidikenca , seakatan Krispus ras Gayus .
46001015	Dage sekalak pe kam la banci ngatakenca maka kam nai iperidiken gelah jadi ajar-ajarku .
46001016	Lupa aku ! Istepanus ras isi jabuna pe nai aku nge kepe mperidikenca ; tapi lain si e la lit kuinget kalak si deban si kuperidiken .
46001017	Aku isuruh Kristus labo guna mperidiken , tapi guna meritaken Berita Si Meriah , janah e pe labo erkiteken kinibeluhen manusia ngerana , gelah ola lasam kematen Kristus i kayu persilang .
46001018	Sabap berita kerna kematen Kristus i kayu persilang jadi kebodohen man kalak si nuju ku kebenen , tapi man banta si nuju ku keselamaten , berita e me gegeh Dibata .
46001019	Sabap nina Dibata bagi tersurat i bas Pustaka Si Badia , " Kukernepken me kepentaren kalak si pentar , janah Kusia-siaken me kinibeluhen kalak si beluh . "
46001020	Dage , kai ertina kalak pentar , kalak si erpemeteh , ras tukang njabapi jaman enda adi enggo ijadiken Dibata kepentaren doni enda jadi kebodohen ?
46001021	Sabap doni enda la ngasup nandai Dibata alu kepentarenna , e maka kepentaren Dibata enggo netapken guna nelamatken kalak si tek kerna berita si iakap doni enda e me kebodohen .
46001022	Kalak Jahudi mindo tanda sengget jadi bukti , janah kalak Junani ndarami kepentaren .
46001023	Tapi si iberitaken kami e me Kristus si ipakuken i kayu persilang . Berita enda erbahanca megelut kalak Jahudi janah kebodohen iakap kalak si deban si labo kalak Jahudi .
46001024	Tapi man kalak si enggo ipilih Dibata , subuk kalak Jahudi bage pe kalak Junani , Kristus e kap gegeh Dibata ras kepentaren Dibata .
46001025	Sabap kai si tempa-tempa kebodohen Dibata , si tuhuna pentaren asangken kepentaren manusia , janah kai si tempa-tempa kinilangasupen Dibata , si tuhuna gegehen asangken gegeh manusia .
46001026	O senina-senina , ingetlah kuga nai kam asum ipilih Dibata . La piga kam si pentar , ntah erkuasa , ntah pe kesusuren kalak si mehaga rikutken anggapen manusia .
46001027	Tapi guna pekitik kalak pentar , ipilih Dibata kalak bodoh rikutken anggapen doni enda ; janah guna pekitik kalak si mbisa , ipilih Dibata kalak si la megegeh rikutken anggapen doni enda .
46001028	IpilihNa pe kalak si la meherga , si hina , dingen si la terpake iakap doni enda , guna engkernepken kai si ianggap doni enda penting .
46001029	Gelah ola ise pe meganjang ukurna i lebe-lebe Dibata .
46001030	Tapi kam enggo ipersadaken Dibata ras Kristus Jesus , janah enggo itetapken Dibata maka Kristus Jesus jadi kepentarenta . Erkiteken Kristus nge maka kita enggo rembak ras Dibata , khusus jadi sikerajangenNa , janah kita enggo itebusiNa .
46001031	E maka bagi lit tersurat i bas Pustaka Si Badia , " Kalak si ermegah ate , megahlah akapna kerna Tuhan . "
46002001	O senina-seninangku , asum reh aku nai ndahi kam meritaken rahasia kebenaren Dibata , labo kubeluh-beluhi ngerana ntah pe kupake pemeteh si meganjang .
46002002	Sabap asum aku nai ras kam enggo kutetapken i bas ukurku maka kerina kulupaken seakatan Jesus Kristus , dingen kuga Ia ipakuken seh mate i kayu persilang .
46002003	E maka asum aku ndahi kam la aku megegeh dingen nggirgir erkiteken mbiar .
46002004	Pengajaren ras berita si kusehken e labo rikutken kebeluhen ngerana , tapi alu ncidahken kuasa Kesah Dibata .
46002005	Gelah kinitekenndu labo erpalasken kepentaren manusia , tapi erpalasken Kuasa Dibata .
46002006	Amin bage gia , iberitaken kami nge berita kerna kepentaren man kalak si enggo dewasa kinitekenna . Tapi kepentaren e labo kepentaren jaman si genduari , ntah pe kepentaren penguasa i bas jaman si enda , kuasa-kuasa si nuju ku kemasapen .
46002007	Kepentaren si iberitaken kami kepentaren Dibata si terbuni , si terligen man manusia , si enggo itetapken Dibata guna kemulianta ope denga doni enda ijadiken .
46002008	Penguasa i doni enda sekalak pe la meteh kepentaren e . Sabap adi ietehna , labo min ndai ipakukenna ku kayu persilang Tuhan si mada kemulian e .
46002009	Tapi lit tersurat i bas Pustaka Si Badia , " Kai si langa pernah iidah ntah pe ibegi manusia , kai si langa pernah iukuri manusia , e kal me si enggo isikapken Dibata man kalak si erkeleng ate man baNa . "
46002010	E me kerina si enggo ipetangkas Dibata man banta arah KesahNa . Kesah e ipepayona kai pe , terus ku biak Dibata si terbuni kal pe .
46002011	Bagi manusia , pusuh si lit i bas ia e ngenca si meteh kerina kerna ia , bage me pe kerna Dibata , Kesah Dibata e nge ngenca metehsa kerina kerna Dibata .
46002012	Si ialoken kita labo biak doni enda , tapi Kesah si i bas Dibata nari , gelah sieteh kerina pemere Dibata man banta .
46002013	Dage asum iterangken kami kebenaren pertendin man kalak si enggo dewasa kegeluhen pertendinna labo kami ngerana alu kata-kata si iajarken kepentaren manusia , tapi alu kata-kata si iajarken Kesah Dibata .
46002014	Tapi kalak si la lit i bas ia Kesah Dibata , labo ngaloken kasa kai si asalna i bas Kesah Dibata nari . La ia ngasup ngangkasa , janah si lang-lang nge e iakapna , sabap arah cara pertendin nge ngenca maka si e banci iergai .
46002015	Kalak si enggo dewasa kegeluhen pertendinna , ngasup ia ertimbang kerna kai pe , tapi la lit kalak si ngasup ertimbang kerna ia .
46002016	Bagi lit tersurat i bas Pustaka Si Badia , " Ise kin meteh perukuren Tuhan ? Ise kin ngasup ngajarken Ia ? " Tapi i bas kita lit kap perukuren Kristus .
46003001	O senina-seninangku , sanga si e aku labo banci ngerana man bandu bagi pengeranangku nandangi kalak si enggo dewasa kegeluhen pertendinna . Aku arus ngerana man bandu bagi man kalak si nggeluh rikutken biak doni , man kalak si medanak denga kinitekenna man Kristus .
46003002	La banci lang susu kubereken inemenndu , labo nakan keras kubereken man bandu , sabap langa kam ngasup ngalokenca . Janah genduari pe langa kam ngasup ngalokenca .
46003003	Sabap kam nggeluh rikutken biak doni denga . Adi sician-cianen kam janah turah perubaten i tengah-tengahndu , ma kin enda biak doni ? Ma kin perbahanenndu e bali ka nge ras kalak si deban ?
46003004	Adi lit si ngatakenca , " Aku arah Paulus , " janah lit ka si ngatakenca , " Aku arah Apolos , " ma la lit kelebihenndu asa manusia si deban ?
46003005	Ise kin Apolos ? Ise kin Paulus ? Kami enda pelayan Dibata kap ngenca , si negu-negu kam gelah erkiniteken . Sekalak-sekalak kami ndahiken dahin rikutken si ibereken Tuhan man kami .
46003006	Aku nuanca , Apolos niramsa ; tapi Dibata si erbahanca turah .
46003007	Si nuanca ras si niramsa labo penting , tapi si penting e me Dibata , sabap ia nge si peturahsa .
46003008	Si nuanca ras si niramsa sada aron kap ; tapi sekalak-sekalak ibereken Dibata me upahna rikutken pendahinna sekalak-sekalak .
46003009	Sabap kami sada aron kap ndahiken dahin Dibata , janah kam me jumaNa . Kam pe bangunen Dibata kap .
46003010	Rikutken pemere si ibereken Dibata man bangku , enggo kupajekken palas bangunen selaku pande si beluh , jenari kalak si deban mbangunca i babo palas e . Tapi sekalak-sekalak arus metenget kuga ia mbangunca .
46003011	Sabap la lit palas si deban si banci ipajekken seakatan palas si enggo pajek e , e me Jesus Kristus .
46003012	Ntah kalak mpergunaken emas , ntah pirak , ntah batu permata i bas ia majekken i babo palas e ; ntah ka pe mpergunaken kayu , ntah dukut-dukut , ntah nggala .
46003013	Jadi tangkas me pagi pendahinna sekalak-sekalak i bas wari kerehen Kristus . Sabap i bas wari e pagi ipetangkas api me pendahin sekalak-sekalak ; iuji dingen icidahken api e pagi uga kin si tuhuna pendahin sekalak-sekalak .
46003014	Adi pendahin kalak i bas ia majekken e tahan api , ialokenna me pagi upahna .
46003015	Tapi adi meseng pendahinna e rugi me ia i bas upah ; tapi ia iselamatken nge , bagi kalak si pulah i bas api nari .
46003016	Ma ietehndu kin maka kam me Rumah Pertoton Dibata dingen Kesah Dibata ringan i bas kam ?
46003017	Adi ikernepken kalak Rumah Pertoton Dibata , ikernepken Dibata me kalak e . Sabap Rumah Pertoton Dibata badia kap , janah kam me rumahNa e .
46003018	Ola ise pe nipu bana . Adi lit i tengah-tengahndu kalak si erpengakap maka ia pentar rikutken doni enda , arus min ia jadi bodoh lebe , gelah tuhu-tuhu ia pentar .
46003019	Sabap kepentaren doni enda kebodohen i lebe-lebe Dibata . Bagi lit tersurat i bas Pustaka Si Badia , " Isidingi Dibata me kalak pentar alu kebeluhenna jine . "
46003020	Lit ka pe tersurat , " Ieteh Tuhan maka sia-sia nge perukuren kalak si pentar e . "
46003021	E maka ola ise pe meganjang ukurna kerna kengasupen manusia si tuhuna kerina kap sikerajangenndu :
46003022	Paulus , Apolos , ras Petrus ; doni enda , kegeluhen ras kematen , si genduari ras si pagin ; kerina si enda sikerajangenndu :
46003023	janah kam sikerajangen Kristus , janah Kristus sikerajangen Dibata .
46004001	Arus min iakuindu maka kami enda kap suruh-suruhen Kristus dingen pengurus erta-erta Tuhan si ertanggung jawab kerna rahasia Dibata .
46004002	Sekalak pengurus arus teridah maka ia kalak si terteki kap . Enda me si la banci lang i bas sekalak pengurus .
46004003	Soal kitik nge kuakap e adi aku iperiksandu tah iadili kalak si deban . Janah aku jine pe labo kuperiksa bangku .
46004004	Sabap bersih pusuh peratenku ; tapi labo e ngatakenca maka aku la ersalah . Tuhan me pagi si meriksa aku .
46004005	E maka ola biasaken ngukum kalak ope denga seh paksana , tapi timailah ngayak reh Tuhan . Iterangina me pagi rahasia-rahasia si gelap denga , janah ipetangkasna isi pusuh peraten manusia si terbuni . Kenca bage maka sekalak-sekalak ngaloken pujin i bas Dibata nari sue ras si patut ialokenna .
46004006	Kerina si enggo kukataken e , o senina-senina , e me kap kerna aku ras Apolos . Tujunku e me kap gelah erlajar kam i bas kami , maka ola ilanggarndu batas-batas si tersurat i bas Pustaka Si Badia , e me kap gelah ola meganjang ukurndu jenari iangkatkenndu sekalak tapi iperjakndu si deban .
46004007	Ise kin erbahanca kam lebihen asa kalak si deban o seninangku ? Ma kin kerina si lit i bas kam e pemere Dibata nge ? Adi pemere nge e , ngkai dage maka meganjang ukurndu , tempa-tempa si lit i bas kam e labo pemere ?
46004008	Enggo tuhu cukup kerina si iperlukenndu ! Enggo tuhu bayak kam ! Enggo tuhu jadi raja kam ; kami lang ! Jadi raja lah gia min kam kerina pe , gelah banci kam jadi raja ras kam .
46004009	Sabap rikutken pengakapku , maka man kami rasul-rasul enda enggo itentuken Dibata ingan kami i bas barisen si arah pudina kal , bali ras kalak si iukum mate , gelah jadi tontonen kerina si nasa lit , malekat-malekat ras manusia .
46004010	Kami tuhu kalak bodoh erkiteken Kristus ; tapi kam kalak Kristen si beluh ! Kami kote , tapi kam megegeh ! Kami ihina , tapi kam ipehaga !
46004011	Seh ku bas paksa enda pe muas dingen kelihen kami ; uis kami pe si leket i bas daging kami e ngenca ; kasar perbahanen kalak man kami ; la lit ingan kami si tetap .
46004012	Latih kami erdahin alu tan kami guna encariken keperlun kami . Adi isumpahi kalak kami , ipasu-pasu kami ia ; adi isiksa kalak kami , megenggeng kami .
46004013	Adi igombang-gombangi kalak kami , mehuli pengaloi kami man bana . Perbahan kalak man kami bali ras perbahanenna nandangi sampah doni enda ; seh ku bas paksa enda kami me kalak si la terpakena i bas pengidah manusia .
46004014	Si enda kusuratken man bandu labo gelah mela iakapndu , tapi guna ngajarken kam sabap kam anak-anakku si kukelengi .
46004015	Sabap bicara lit gia sepuluh ribu kalak gurundu selaku kam kalak Kristen , bapandu labo mbue . I bas kegeluhenndu selaku kalak Kristen aku me bapandu , sabap aku nge si maba Berita Si Meriah man bandu .
46004016	Dage kupindoken man bandu : Usihlah aku .
46004017	Guna si e me maka kusuruh Timotius ndahi kam . I bas kiniteken man Tuhan ia me anakku si kukelengi dingen si setia . Ia me si mpersingeti kam kerna dalan kegeluhenku si kudalanken i bas Kristus Jesus , dingen e me pe si kuajarken i bas kerina perpulungen i japa pe .
46004018	Tapi lit piga-piga kalak i bas kam enggo meganjang ukurna sabap iakapna labo aku reh ndahi kam .
46004019	Tapi lanai ndekahsa reh nge aku ndahi kam adi bagelah peraten Tuhan . Jenari kupepayo me kalak si meganjang rukur e , labo cakapna tapi gegehna nge si kupepayo .
46004020	Sabap Kinirajan Dibata labo soal cakap , tapi soal gegeh .
46004021	Kuga dage atendu ? Reh atendu aku alu maba perpalu , ntah alu keleng ate dingen mesayang ?
46005001	Si tuhuna enggo kubegi berita maka i tengah-tengahndu lit kalak perlua-lua . Janah perlua-lua si bage kalak si langa nandai Dibata pe ciga atena , e me : lit kalak si nggeluh erlua-lua ras ndehara bapana .
46005002	Amin bage pe meganjang ka ukurndu ! Kin min arus ceda atendu , janah si perlua-lua e arusna ipedarat i bas persadanndu nari .
46005003	Secara badan aku ndauh i bas kam nari , tapi ukurku lit i tengah-tengahndu . Enggo kuukum kalak si perlua-lua e , tempa-tempa aku tuhu-tuhu lit i tengah-tengahndu .
46005004	Kam kerina pulung i bas gelar Tuhanta Jesus , janah aku lit i tengah-tengahndu i bas ukur alu kuasa Tuhanta Jesus ,
46005005	guna ngendesken si perlua-lua e man Iblis , gelah daging ras kerincuhenna ikernepken , guna nelamatken tendina i bas wari kerehen Tuhan .
46005006	Labo mehuli meganjang ukurndu ! Ma ietehndu kin maka lit kuan-kuan ngataken , " Ragi si sitik isiarina cimpa e kerina ? "
46005007	Arus dage iambekkenndu ragi si ndekah , e me dosa , gelah kam jadi cimpa si mbaru , si la itama ragi , bali ras roti Paskah Jahudi . Janah si tuhuna Paskahta enggo sikap , sabap biri-biri Paskahta enggo igeleh , e me Kristus jine .
46005008	Dage sirayakenlah pestanta , labo alu roti si lit i je ragi si ndekah -- ragi dosa dingen kejahaten -- tapi alu roti si la itama ragi , alu biak si bersih dingen benar .
46005009	I bas suratku si mbarenda enggo kukataken man bandu gelah ola kam erteman ras kalak perlua-lua .
46005010	Maksudku labo perlua-lua si la nandai Tuhan , ntah kalak rangap , ntah tukang kompas , ntah si nembah berhala , sabap adi isirangindu atendu kalak si bage , ndarat kam i bas doni enda nari .
46005011	Dage si kumaksudken , ola kam erteman ras kalak si ngaku ia Kristen tapi ia perlua-lua , ntah rangap , ntah nembah berhala , ntah pengisak-ngisak , ntah pemabuk , ntah tukang kompas . Kalak si bage , man pe ola kam ras .
46005012	Labo urusenku ngadili kalak si labo Kristen . Dibatalah pagi ngadili ia . Ma kin kam nge arusna ngadili anggota perpulungenndu ? Bagi lit tersurat i bas Pustaka Si Badia , " Pedaratlah kalak si jahat i bas perpulungenndu nari . "
46005013	
46006001	Adi sekalak i bas kam lit perkarana ras seninana , ngkai maka ia pang ngadu man hakim si la nandai Tuhan ? Engkai maka la ipindona kalak si nandai Tuhan ndungi perkarana e ?
46006002	La kin ietehndu maka anak-anak Dibata nge pagi ngadili doni enda ? Dage adi ikut kam ngadili doni enda , ma kin ngasup nge pe kam ngadili perkara si kitik ?
46006003	La kin ietehndu maka kita nge pagi ngadili malekat-malekat ? Apai denga ka kerna persoalen-persoalen i bas kegeluhen si tep-tep wari enda !
46006004	Adi turah persoalen si bagenda , ngkai maka kam ngadu man kalak si sitik pe la meherga iakap perpulungen ?
46006005	Kukataken enda gelah mela iakapndu ! La kin lit sekalaklah gia i tengah-tengahndu si pentar , si ngasup ngadili perkara kalak Kristen e ?
46006006	Sabap teridah maka kalak Kristen si adun ia sapih-sapih ia , janah kalak si la erkiniteken ngadili perkarana e !
46006007	Si tuhuna , alu litna perubaten-perubaten i tengah-tengahndu teridah maka kam tuhu-tuhu enggo talu . Ma ulin kam kena perbahanen si la adil ? Ma ulin kam kena tipu ?
46006008	Tapi teridah maka kam erbahan si la adil sapih-sapih kam , janah sitipu-tipun kam , aminna pe kam sapih-sapih Kristen !
46006009	Tentu enggo ietehndu maka kalak si la adil la dat bagin i bas Kinirajan Dibata . Ola tipu bandu . Kalak si erlagu la mehuli , ntah si nembah berhala , ntah perlua-lua , ntah erlagu la mehuli sapih-sapih dilaki .
46006010	Ntah penangko , ntah si rangap , ntah pemabuk , ntah pengisak-ngisak , ntah tukang kompas -- sada pe la dat bagin i bas Kinirajan Dibata .
46006011	Nai lit piga-piga kalak i bas kam si bage . Tapi genduari kam enggo ibersihken i bas dosa-dosandu nari . Kam enggo iserapken jadi sikerajangen Dibata . Kam enggo iperembakken ras Dibata arah gelar Tuhan Jesus Kristus dingen arah Kesah Dibatanta .
46006012	Banci jadi lit si ngatakenca , " Bebas kap aku ngelakoken kai pe . " Payo nge min , tapi labo kerina erguna . Aku pe banci nge kukataken , " Bebas kap aku ngelakoken kai pe , " tapi la kupelepas kai pe ngkuasai aku .
46006013	Banci ka nina kalak tole , " Pangan ma guna beltek nge , janah beltek ma guna pangan ? " Payo nge katana e , tapi duana pagi imasapken Dibata ! Labo tuhu maka kula manusia guna erlagu la mehuli , tapi guna Tuhan ; janah Tuhan guna kula .
46006014	Dibata enggo mpekeke Tuhan i bas si mate nari , janah kita pe ipekekeNa nge pagi alu kuasaNa .
46006015	La kin ietehndu maka kulandu e me ringring Kristus ? Banci kin kubuat ringring Kristus e jenari kubahan e jadi ringring diberu si pendahinna erlua-lua ? Tentu lang !
46006016	Ntah la kin ietehndu maka kalak si ersada kula ras diberu si pendahinna erlua-lua enggo ia jadi sada kula rassa ? Kerna si enda tangkas i bas Pustaka Si Badia , nina , " Si dua kalak e jadi sada kula . "
46006017	Tapi kalak si mpersadaken dirina ras Tuhan , enggo ia jadi sada ras Tuhan secara pertendin .
46006018	E maka silahkenlah perbahanen erlagu la mehuli . Banci ka pe nina kalak , " Kasa kai dosa si ilakoken kalak labo mpengaruhi kulana . " Tapi e labo payo , sabap kalak si erlua-lua erdosa ia nandangi kulana .
46006019	La kin ietehndu maka kulandu e me Rumah Pertoton Kesah Si Badia , si ringan i bas kam dingen si ibereken Dibata man bandu ? Dirindu e labo kam empuna .
46006020	Sabap kam enggo itukur Dibata meherga kal . Dage muliakenlah Dibata arah kulandu .
46007001	Genduari ateku encakapken kerna isi surat si ikirimkenndu man bangku . Mehuli tuhu adi dilaki la empo .
46007002	Tapi erkiteken i japa pe nterem kal kalak si erlua-lua , e maka kerina dilaki lit min ndeharana sekalak-sekalak , bage pe kerina diberu lit min perbulangenna sekalak-sekalak .
46007003	Si dilaki arus nehken tugasna selaku dilaki man ndeharana , bage pe si diberu arus nehken tugasna selaku diberu nandangi perbulangenna .
46007004	Labo ndehara si erkuasa nandangi kulana , tapi perbulangenna nge . Bage pe labo perbulangen si erkuasa nandangi kulana , tapi ndeharana nge .
46007005	Ola tulak kerincuhenndu pekepar guna ersada kula , pala alu arih ersada i bas paksa si kentisik , gelah lit kesempatenndu ertoto ; tapi kenca bage teruskenlah nehken kerincuhenndu e , gelah ola kam icubai Iblis erkiteken la kam ngasup nahanca .
46007006	Si kukataken enda ndai labo paksan , tapi persunget nge ngenca .
46007007	Si tuhuna ulin nge kuakap maka kerina kam bali ras aku ; tapi i bas sekalak-sekalak lit pemere Dibata ; lit pemere bagi si enda , lit pemere bagi si ah .
46007008	Man kalak si la erjabu , subuk diberu-diberu si enggo mbalu , kukataken : ulin kam tetap la erjabu bali ras aku .
46007009	Tapi adi la kam ngasup , erjabulah . Ulin erjabu asangken gara rusur kerincuhenndu .
46007010	Man kalak si enggo erjabu kuperentahken -- enda labo perentahku , tapi perentah Tuhan : sekalak ndehara la banci nadingken perbulangenna .
46007011	Adi itadingkenna , olanai ia erjabu , pala mulihken ia man perbulangenna e ; bage pe sekalak perbulangen la banci ngulihken ndeharana .
46007012	Man kalak si deban kukataken ( enda labo kata Tuhan , tapi katangku ) : adi lit sekalak perbulangen si enggo Kristen , ndeharana la erkiniteken man Tuhan , tapi ndeharana e nggit tetap nggeluh ras ia , ola iulihkenna ndeharana e .
46007013	Bage pe adi lit sekalak ndehara si enggo Kristen , perbulangenna la erkiniteken man Tuhan , tapi perbulangenna e nggit tetap nggeluh ras ia , ola ipindona mulih man perbulangenna e .
46007014	Sabap perbulangen si langa Kristen e enggo ikhususken arah persadanna ras ndeharana si enggo Kristen e gelah ia pe jadi sikerajangen Dibata . Bage pe ndehara si langa Kristen enggo ikhususken arah persadanna ras perbulangenna si enggo Kristen gelah ia pe jadi sikerajangen Dibata . Adi la bage , anak-anakndu tentu la banci deher ras Dibata ; sedangken genduari anak-anakndu e enggo jadi sikerajangen Dibata .
46007015	Amin bage gia , adi perbulangen si la Kristen ntah ndehara si la Kristen ersura-sura nadingken ndeharana ntah perbulangenna si enggo Kristen pelepaslah bage . I bas si e , perbulangen si enggo Kristen ntah ndehara si enggo Kristen e bebas . Dibata ndilo kam maka kam nggeluh alu dame .
46007016	O ndehara , kuga pemetehndu maka la kam ngasup nelamatken perbulangenndu ? Bage pe kam o perbulangen , kuga pemetehndu maka la kam ngasup nelamatken ndeharandu ?
46007017	Kerina min nggeluhken geluhna rikutken kai si enggo itentuken Tuhan man bana sekalak-sekalak , bali ras asum ia ipilih Dibata nai . Enda me aturen si kuajarken i bas kerina perpulungen .
46007018	Adi sekalak si enggo isunatken jadi Kristen , ola iusahakenna meneken tanda-tanda sunat e . Adi sekalak si langa isunatken enggo jadi Kristen , ola ia isunatken .
46007019	Sabap labo penting ersunat ntah la ersunat . Si perlu e me ngikutken pedah Dibata .
46007020	Sekalak-sekalak min nggeluhken geluhna tetap bali ras asum ia idilo Dibata jadi kalak si tek .
46007021	Adi budak kin kam nai asum kam ipilih Dibata , labo dalih ! Tapi adi lit kesempaten man bandu jadi kalak bebas , pergunakenlah kesempaten e .
46007022	Sabap sekalak budak si enggo ipilih Tuhan , ia enggo kalak bebas erkiteken jadi sikerajangen Tuhan ia . Bage pe kalak si bebas asum ia ipilih Kristus , ia budak Kristus kap .
46007023	Kam enggo itukur Dibata meherga kal ; e maka ola kam jadi budak manusia .
46007024	O senina-senina , sekalak-sekalak kam arus tetap bali i bas adep-adepen Dibata ras keadanndu asum kam tangtangna ipilihNa nai .
46007025	Kerna kalak si langa erjabu la lit i bas aku perentah Tuhan . Tapi kusehken pendapatku man bandu , sabap erkiteken perkuah ate Tuhan metunggung aku iakap kalak .
46007026	Nginget kesusahen-kesusahen si lit genduari enda , mehuli kuakap adi manusia tetap bagi keadanna si genduari .
46007027	Adi enggo lit ndeharandu ola sirangken ia . Adi langa kam empo , ola darami si man emponndu .
46007028	Tapi adi empo kam , labo kam erdosa . Bage pe adi sekalak singuda-nguda tersereh , labo ia erdosa . Saja ngenca , kalak si enggo erjabu inanamina me erbage-bage kesusahen . Janah ateku maka ola kam ngenanami kesusahen si bage rupana .
46007029	Maksudku bagenda , o senina-senina : paksa si itentuken Tuhan enggo ipegendeki ; e maka kalak si enggo empo , nggeluh min ia tempa-tempa la lit ndeharana .
46007030	Kalak si tangis , tempa-tempa ia la tangis ; kalak si ermeriah ukur , tempa-tempa la meriah ukurna ; kalak si nukur barang-barang , tempa-tempa la lit barangna .
46007031	Kalak si make barang-barang doni enda , pakenalah e tapi ola ia pepuasken . Sabap tempas doni si genduari enda lawes ku lesapna kap .
46007032	Ateku gelah bebas kam i bas aru atendu nari . Sekalak dilaki si la lit ndeharana iukurina kerna Tuhan ras dahinNa , kuga erbahanca maka ngena ate Tuhan .
46007033	Tapi sekalak si lit ndeharana iukurina kerna keperlun doni enda , sabap atena ndalanken si ngena ate ndeharana .
46007034	Enda erbahanca ukurna ertupang . Diberu si la lit perbulangenna ntah pe singuda-nguda , iukurina kerna Tuhan ras dahinNa , sabap atena tendi ras kulana khusus jadi sikerajangen Tuhan . Tapi diberu si lit perbulangenna iukurina kerna keperlun doni enda , sabap atena ndalanken si ngena ate perbulangenna .
46007035	Si enda kukataken man bandu guna kiniulinndu jine . Labo ateku ngolangi kam . Tapi ateku gelah kam nggeluh alu ratur dingen tetap ersembah man Tuhan alu la ersungsung janah la lit ganggunna .
46007036	Tapi adi lit kalak si iakapna la patut adi la iempoina tunangenna , janah tunangenna e enggo ndekah jadi singuda-nguda , janah iakapna la ia ngasup nahan kerincuhen kulana , ibahanalah rikutken sura-surana , e me erjabu sajalah ia ; labo ia erdosa adi bage .
46007037	Tapi adi lit sekalak si enggo erbahan keputusen i bas ukurna guna la erjabu ras tunangenna , janah keputusenna e la lit si maksasa , mehuli nge e , adi ngasuplah ia ndalanken si bage rupana .
46007038	E maka mehuli nge perbahanen kalak si ngempoi tunangenna , tapi ulin ka pe perbahanen kalak si la ngempoisa .
46007039	Sekalak diberu si lit perbulangenna la banci bebas adi nggeluh denga perbulangenna . Tapi adi mate perbulangenna e , banci ka ia erjabu ras dilaki si ngena atena asal perjabunna e ilakokenna i bas Tuhan .
46007040	Tapi adi kuakap senangen nge iakapna adi lanai ia erjabu . Enda me pendapatku , tapi kuakap Kesah Dibata lit i bas aku .
46008001	Genduari kerna pangan si ipersembahken man berhala . Tuhu me bagi si ikataken kalak maka " kerina kita erpemeteh " . Amin bage gia , pemeteh erbahanca kalak meganjang ukur , tapi kekelengen pehuliken kap .
46008002	Kalak si erpengakap maka i bas ia lit pemeteh , si tuhuna labo lit i bas ia pemeteh si arusna kin ietehna .
46008003	Tapi kalak si erkeleng ate man Dibata itandai Dibata kap ia .
46008004	Kerna pangan si ipersembahken man berhala ; bagi si ikatakenndu , " Sieteh maka berhala-berhala si tuhuna kal labo lit i doni enda . " Sieteh ka pe maka , " La lit Dibata seakatan Dibata si Sada e . "
46008005	Aminna lit gia igelari dibata-dibata , subuk i langit bage pe i doni enda , janah aminna melala pe " dibata-dibata " dingen " tuhan-tuhan " e .
46008006	Tapi man banta sada ngenca Dibata , e me Bapanta . I bas Ia nari me rehna kerina si nasa lit , janah kempak Ia me pe perlawesta . Janah sada ngenca Tuhan , e me Jesus Kristus . Arah Ia me kerina si nasa lit ijadiken , dingen arah Ia kita nggeluh .
46008007	Tapi labo kerina kalak meteh kerna si enda . Lit kalak si gelgel e biasa erbahan persembahen man berhala ; e maka seh i bas paksa si genduari enda pe adi ipanna pangan si enggo ipersembahken man berhala e , iakapna maka pangan e tuhu-tuhu enggo berhalaan . Janah erkiteken ukurna la tetap , pusuh peratenna ngataken maka ia enggo melket .
46008008	Si tuhuna pangan labo maba kita reh deherna ras Dibata . Bicara la pe sipan labo lit ruginta ; bicara sipan pe labo lit untungta .
46008009	Tapi metengetlah , gelah ola min kebebasanndu e erbahanca maka guling kalak si merampek kinitekenna .
46008010	Sabap adi kalak si bage ngidah kam " si erpemeteh " man i bas ingan berhala , ma kin si enda erbahanca reh pangna ia man pangan si iakapna berhalaan ?
46008011	Alu bage kalak si merampek kinitekenna bene erkiteken " pemetehndu " e , sedangken Kristus mate man guna seninandu si bage .
46008012	I bas si enda erdosa kam man Kristus alu erbahan dosa man seninandu e , sabap ilukaindu pusuh peratenna .
46008013	E maka adi pangan kin erbahanca seninangku erdosa , asa ndigan pe lanai kupan pangan e , aminna pe e daging , gelah seninangku e ola ndabuh ku bas dosa arah pengelakongku .
46009001	Ma bebas kin aku ? Ma rasul kin aku ? Ma enggo kin pernah kuidah Jesus Tuhanta ? Ma kin kam nge bekas dahinku i bas Tuhan ?
46009002	Amin la gia iakui kalak si deban aku rasul , kam tentu iakuindu nge ! Kam me desken materai si mbuktiken maka aku sekalak rasul , erkiteken kam nggeluh i bas Tuhan .
46009003	Adi iorati kalak kerna kinirasulenku , bagenda me ningku mbela diringku :
46009004	Ma kin lit hakku ngaloken pangan ras inemen erkiteken dahinku ?
46009005	Ma kin lit hakku maba sekalak ndehara si enggo Kristen i bas perdalanenku bali ras si ibahan rasul-rasul si deban ? Ma bage pe si ibahan Petrus ras senina-senina Tuhan ?
46009006	Ntah kin Barnabas ras aku saja ngenca arus ncariken keperlun kami jine ?
46009007	Lit kin perajurit si ikut erperang alu biayana jine ? Lit kin perjuma si la man buah anggur si isuanna i bas kebun anggurna ? Lit kin permakan si la kenan susu asuh-asuhenna ?
46009008	Tuhu maka kerina si kuturiken enda umpama-umpama i bas manusia ; tapi ma kin bage ka nge si ikataken i bas Undang-undang Musa ?
46009009	I bas Undang-undang e lit tersurat , " Ola tutupi babah lembu si sangana ipake ngerik . " Iakapndu lembu kin si iperdiateken Dibata ?
46009010	Ma kin enda si tuhuna kerna kita nge si ikatakenna e ? Tentu si e isuratken guna kita . Kalak si nenggala bage pe kalak si ngerik arus ndahiken dahinna i bas pengarapen ndatken baginna i bas peranin e nari .
46009011	Enggo isuanken kami benih pertendin i bas kegeluhenndu . Mbelinca kin e adi iperani kami barang doni i bas kam nari ?
46009012	Adi kalak si deban lit hakna ngarapken si enda i bas kam nari , ma kin beliden pe hak kami ? Amin bage gia , hak kami e la ipake kami . Tapi ulin iakap kami nggengken latih erdahin asangken terhalang perdalanen Berita Si Meriah kerna Kristus e .
46009013	Tentu enggo ietehndu maka kalak si erdahin i bas Rumah Pertoton ngaloken pangan i bas Rumah Pertoton e nari , janah kalak si mpersembahken persembahen tutungen dat bagin i bas persembahen e nari .
46009014	Bage me pe enggo itetapken Tuhan maka kalak si meritaken Berita Si Meriah ngaloken keperlun geluhna i bas dahinna e nari .
46009015	Tapi sada pe labo kupake hakku enda , janah i bas aku erbahan surat enda pe labo ateku nuntut hakku e . Sabap ulin aku mate asangken bene kai si kumegahken e .
46009016	Si tuhuna labo lit hakku ermegah i bas meritaken Berita Si Meriah e , sabap terpaksa kap aku . Janah cilaka kal aku adi la kin kuberitaken Berita Si Meriah e .
46009017	Adi aku jine min ndai milih dahin e , banci nge aku ngarapken upah . Tapi adi dahin meritaken Berita Si Meriah e sada kearusen man bangku , janah e sada tanggung jawab si iendesken Dibata .
46009018	Kai dage upahku ? Upahku me kap : meritaken Berita Si Meriah alu la ngarapken upah . La kutuntut hakku i bas dahinku meritaken Berita Si Meriah e .
46009019	Aku bebas nge ; aku labo budak ise pe . Tapi kujadiken diringku jadi budak nandangi kerina jelma gelah banci nterem kalak dat aku guna Kristus .
46009020	Nandangi kalak Jahudi bagi kalak Jahudi aku guna ndatken kalak Jahudi . Bagi ia patuh man Undang-undang Musa , aku pe patuh man Undang-undang e , gelah banci ia dat aku , aminna pe aku labo i teruh Undang-undang e .
46009021	Bage me pe nandangi kalak si la lit i bas ia Undang-undang Musa , bagi ia e ka aku , gelah banci ia dat aku . Si enda labo nuduhken maka la aku i teruh Undang-undang Dibata , sabap si tuhuna aku i teruh Undang-undang Kristus .
46009022	Nandangi kalak si merampek kinitekenna , bagi ia e ka aku , gelah kudat ia . Aku enggo jadi bali ras kerina kalak rikutken paksana gelah banci deba-deba ia kuselamatken alu kerina dalan si payo .
46009023	Si enda kerina kubahan guna Berita Si Meriah , gelah aku pe dat bagin subuk i bas dahin bage pe i bas pasu-pasu Berita Si Meriah e .
46009024	Tentu ietehndu maka kalak si erlumba kiam i bas sada perlumban , kerina ia kiam , tapi sekalak ngenca si dat pemere . E maka empetlah kiam gelah kam menang .
46009025	Kerina kalak si ikut i bas perlumban e arus ia lebe ngikuti latihen si mberat . Si enda idalankenna guna ndatken rudang-rudang tanda kemenangen si ermasap-masap ; tapi kita sidalanken e guna ndatken rudang-rudang si tahan seh rasa lalap .
46009026	E me sabapna maka pinter aku kiam ku garis batas . Janah bali ras sekalak si jago ertinju , la aku nggit ninju angin .
46009027	Kupekpeki badanku seh batu-batun , seh maka kukuasai tuhu-tuhu , gelah ola pagi aku itulak kenca kudilo kalak si deban ku perlumban e .
46010001	O senina-senina , ateku gelah iingetndu kerna kai si enggo jadi nai man nini-nininta asum ia ngikutken Musa . Kerina ia nai ipinpin binangun embun janah terkelin ia kerina ngepari Lawit Merah .
46010002	I bas embun dingen i bas lawit e kerina ia tempa-tempa iperidiken jadi pengikut-pengikut Musa .
46010003	Kerina ia man pangan pertendin si seri , dingen minem inemen pertendin si seri .
46010004	Kerina ia minem i bas batu pertendin nari , e me batu si nemani ia ; batu e Kristus kap .
46010005	Tapi amin bage gia , nterem nge ia si la ngena ate Dibata , janah perban si e nge maka merapen bangkena i gurun pasir .
46010006	Kerina si enda jadi usihen man banta , mpersingeti kita gelah ola jahat sura-suranta bagi si ilakoken nininta nai .
46010007	Bage pe gelah ola sisembah berhala-berhala bagi si ilakoken piga-piga nininta nai . I bas Pustaka Si Badia lit tersurat , " Bangsa e kundul guna man-minem , jenari tedis ia landek murjah-urjah . "
46010008	Ola kita erlua-lua bagi si ilakoken piga-piga nini-nininta nai , seh maka i bas sada wari lit dua puluh telu ribu kalak ia radas mate .
46010009	Ola sicubai Tuhan bagi si ibahan piga-piga nininta nai , seh maka mate ia itagut nipe .
46010010	Ola kita jungut-jungut , bagi si ibahan piga-piga nininta nai , seh maka ikernepken Malekat Kematen ia .
46010011	Kerina si jadi man bana e jadi pelajaren , janah kerina si enda isuratken gelah jadi pertenget man banta . Sabap genduari kita nggeluh i bas paksa pendungi jaman .
46010012	Kalak si erpengakap maka ia nteguh pertedisna , ulin me ia metenget gelah ola ia guling .
46010013	Kerina percuban si reh man bandu e bali nge biakna ras percuban si biasa seh man manusia si deban . Tapi Dibata setia nge i bas padanNa . Labo ipelepasNa kam icubai lebih asa gegehndu . Asum kam ngenanami percuban , iberekenNa nge gegeh man bandu gelah ngasup kam nggengkenca , janah radu ras si e iberekenNa pe dalan pulah .
46010014	E maka o senina-senina si kukelengi , kiamkenlah , ola kal sembah berhala-berhala .
46010015	Aku ngerana man bandu bagi man kalak si pentar . Timbanglah kai si kukataken man bandu .
46010016	Asum siinem lau anggur tare calung si enggo ipasu-pasu alu ngataken bujur man Dibata , ma kin e nuduhken maka kita dat bagin i bas dareh Kristus ? Janah asum sicepik-cepik roti guna ipan ras-ras , ma kin e nuduhken maka kita dat bagin i bas kula Kristus ?
46010017	Erkiteken sada nge roti e , e maka kerina kita , aminna pe nterem , sada kula nge , sabap kerina kita dat bagin i bas roti si sada e .
46010018	Perdiatekenlah kalak Israel secara manusia ; kalak si man pangan si enggo ipersembahken i babo batar-batar ikut i bas persadan ras si man sembahen e .
46010019	Adi bage , kai kin si kumaksud ? Enggo kin berhalan pangan si ipersembahken man berhala e ? Lit kin si tuhuna berhala e ?
46010020	Tentu lang ! Dage si kumaksud e me kai si ipersembahken i babo batar-batar persembahen berhala , labo ipersembahken man Dibata , tapi man setan-setan nge . Janah ateku min ola kam ersada ras setan e .
46010021	La banci kam minem tare calung Tuhan jenari minem ka tare calung setan . La banci kam man i bas meja Tuhan jenari man ka i bas meja setan-setan .
46010022	Ntah ateta kin maka mecimberu Tuhan e ? Ntah kin siakap maka gegehen kita asangken Tuhan e ?
46010023	Lit kalak ngatakenca , " Kai pe banci ilakoken . " Tuhu , tapi labo kerina erguna . " Kai pe banci ilakoken , " tapi labo kerina pehuliken .
46010024	Ola ise pe ngukuri untung man bana saja , tapi inget pe ngukuri untung kalak si deban .
46010025	Kerina daging si idayaken i tiga banci ipanndu alu la pada nungkun-nungkun i bas pusuh peratenndu .
46010026	Sabap i bas Pustaka Si Badia lit tersurat , " Doni enda ras kerina isina Tuhan empuna . "
46010027	Adi sekalak si la tek man Jesus Kristus ndilo kam man ras-ras , janah tetap ukurndu ndahisa , panlah kai si idangkenna man bandu alu la pada nungkun-nungkun pusuhndu .
46010028	Tapi adi lit kalak si ngatakenca man bandu , " Pangan enda enggo ipersembahken man berhala , " ola pan pangan e erkiteken kalak si ngatakenca man bandu e dingen erkite-kiteken penggejapen i bas pusuh si la tetap . --
46010029	Labo penggejapenndu , tapi penggejapen kalak si ngatakenca man bandu e . Banci jadi lit kam ngataken , " Engkai maka penggejapen kalak si deban jadi hakim nandangi kebebasenku ?
46010030	Adi ngataken bujur nge aku man Dibata kerna pangan e , ngkai maka ipandang kalak aku , sedangken kukataken nge bujur man Dibata kerna pangan e ? "
46010031	Dage kerina si ilakokenndu , subuk man ntah minem , bahanlah si e kerina tama kemulian man Dibata .
46010032	Ola ibahanndu kitik ukur kalak , subuk kalak Jahudi ntah kalak perbegu ntah pe perpulungen Dibata .
46010033	Bagi aku , kupala-palai erbahan si ngena ate kalak kerina i bas kerina si kubahan . Labo keuntungenku si kudarami , tapi keuntungen kalak si nterem , gelah ia terkelin .
46011001	Usihlah dage aku , bagi aku pe ngusih Kristus .
46011002	Kupujiken kam , sabap ingetndu aku rusur dingen alu tutus iikutkenndu ajaren si kuendesken man bandu .
46011003	Tapi ateku min gelah iangkandu maka kerina dilaki , Kristus takalna ; diberu , dilaki takalna ; Kristus , Dibata kepalana .
46011004	Tep-tep dilaki si erbulang asum ertoto ntah ernubuat i tengah-tengah perpulungen , njuruken ia man kepalana .
46011005	Janah sekalak diberu si la itutupina takalna asum ia ertoto ntah ernubuat i tengah-tengah perpulungen , njuruken ia man kepalana ; bali me ia ras sekalak diberu si enggo icukur bukna .
46011006	Sekalak diberu si la itutupina takalna , ulin me adi igunting bukna . Tapi erkiteken njuruken kap adi sekalak diberu icukur ntah pe igunting , madin me itutupina takalna .
46011007	Sekalak dilaki labo perlu nutupi takalna sabap ia me gambar ras kemulian Dibata . Tapi diberu me kemulian dilaki ;
46011008	sabap labo dilaki ijadiken i bas diberu nari , tapi diberu nge si ijadiken i bas dilaki nari .
46011009	Bage pe labo guna diberu maka dilaki ijadiken , tapi diberu ijadiken guna dilaki .
46011010	Erkiteken si e janah erkiteken malekat-malekat , sekalak diberu arus make tutup takal , e me tanda kuasana ras tanda maka ia i teruh kuasa perbulangenna .
46011011	I bas persadanta ras Tuhan , dilaki perlu nge diberu , janah diberu perlu nge dilaki .
46011012	Sabap bagi diberu ijadiken i bas dilaki nari , bage ka pe dilaki tubuh i bas diberu nari nge , janah kerinana rehna i bas Dibata nari .
46011013	Rukurlah kam sekalak-sekalak : mehuli kin sekalak diberu la nutupi takalna asum ia ertoto man Dibata ?
46011014	Ma kin biak kegeluhenta ngajarken man banta maka adi dilaki gedang bukna e njuruken bana .
46011015	Tapi adi diberu gedang bukna sada kemegahen man bana ? Bukna e ibereken man bana selaku cabinna .
46011016	Tapi adi lit denga kalak si pet ersoal jawab kerna si e , alu gendek banci kukataken maka adat si bage la lit i bas kita tah pe i bas perpulungen-perpulungen Dibata .
46011017	Kerna perentah-perentah si kubereken i teruh enda la kam kupujiken , sabap adi pulung kam , lalan perbahanenndu si la mehuli asangken si mehuli .
46011018	Pemena , lit kubegi berita maka i tengah-tengah perpulungenndu lit perpecahen . Tek aku maka lit perpayona berita e .
46011019	Tuhu arus maka lit kalak erpihak-pihak i tengah-tengahndu , gelah teridah kalak si lulus ujian selaku kalak si tulen i tengah-tengahndu .
46011020	Asum kam pulung lanai bo kam man i bas Pesta Tuhan .
46011021	Sabap tep-tep kalak kam merudu man panganndu jine , seh maka deba lit kalak si lumben janah deba lit si mabuk ban besurna .
46011022	Ma kin lit rumahndu inganndu man ras minem ? Alu bage ma ihinandu kin perpulungen Dibata , janah atendu erbahanca gelah mela iakap si musil ? Kuga dage ningku man bandu kerna si enda ? Arus kin maka kupuji kam ? Lang , tentu la kam kupuji !
46011023	Sabap i bas Tuhan nari nge kualoken pengajaren si kuendesken man bandu e , e me : maka i bas berngina Tuhan Jesus idudurken , ibuatNa roti .
46011024	Janah kenca Ia ertoto ngataken bujur man Dibata , icepik-cepikNa roti e , jenari nina , " Enda me kulangKu si ibereken man gunandu . Lakokenlah bage , guna peringet-ingeten nandangi Aku . "
46011025	Bage pe kenca dung man , ibuat Jesus calung , jenari nina , " Calung enda me iketen padan si mbaru si isahken alu darehKu . Tep-tep kam minem tare calung e , lakokenlah bage , guna peringet-ingeten nandangi Aku . "
46011026	Tep-tep kam man roti e , dingen minem tare calung e , alu bage iberitakenndu kematen Tuhan , seh ngayak Ia reh mulihken .
46011027	E maka kalak si man roti Tuhan ntah minem tare calungNa alu cara si la patut , banci ia iukum sabap ersalah ia nandangi badan ras dareh Tuhan .
46011028	Dage tep-tep kalak nguji banalah , jenari ipannalah roti e dingen minem tare calung e .
46011029	Sabap kalak si man ras minem alu la nandai badan Tuhan i je , ia jine maba ukumen man bana , asum ia man ras minem e .
46011030	Erkiteken si e me maka nterem kalak si kote dingen sakit i tengah-tengahndu janah la sitik si enggo mate .
46011031	Adi si adili man banta , maka la kita iukum bagi si e .
46011032	Tapi adi iukum Tuhan kita bagi si e , tujunNa e me gelah ola kita pagi iukum radu ras doni enda .
46011033	Dage , o senina-seninangku , adi pulung kam erbahan Lakon Persadan si Badia , sitimanlah kam .
46011034	Janah adi lit kalak melihe , manlah ia lebe i rumah , gelah ola erkiteken kepulungenndu e kam kena ukumen Tuhan . Kerna persoalen-persoalen si deban , kuatur pagi e sanga aku reh .
46012001	O , senina-senina , la ateku la ietehndu kerna pemere-pemere si rehna i bas Kesah Si Badia nari .
46012002	Ietehndu maka asum kam perbegu denga , tah kuga gia deba carana , tapi si e kerina mabai kam gelah papak maka nembah man berhala-berhala si pekak .
46012003	Arus ietehndu maka labo lit ise pe si ngataken , " Kena sumpahlah Jesus , " adi alu penjemba Kesah Dibata . Bage pe labo lit kalak si ngasup ngakuken , " Jesus Tuhan kap , " adi la alu penjemba Kesah Si Badia .
46012004	Erbage-bage pemere Kesah , tapi sada nge Kesah si merekenca e .
46012005	Erbage-bage dahin guna mereken penampat , tapi sada nge Tuhan si mada dahin e .
46012006	Erbage-bage dahin si man dahin , tapi sada nge Dibata si mada dahin e , e me si mereken kengasupen man kerina kalak guna ndahiken dahinna si khusus .
46012007	Guna kerinana nge maka man banta sekalak-sekalak ibereken pemere si ncidahken maka Kesah erdahin kap .
46012008	Kesah e mereken man sekalak jelma sada berita si mbages pengertinna , sedangken man kalak si deban Kesah si sada e ka mereken berita si dem alu pemeteh .
46012009	Kesah e ka nge si mereken kiniteken man kalak si deban , janah man kalak si deban ka pemere si khusus guna pepalem kalak si penakiten .
46012010	Man kalak si deban ibereken Kesah e kengasupen guna ngelakoken perbahanen si ngelebihi kuasa manusia ; man si debanna ernubuat ; janah man si debanna iberekenNa kengasupen guna meteh ntah kin sada-sada pemere i bas Kesah Si Badia nari ntah lang . Man kalak si deban iberekenNa kengasupen ngerana i bas erbage-bage cakap , janah man si debanna ka iberekenNa kengasupen guna nuriken antusen cakap Kesah e .
46012011	Tapi kerina si enda , Kesah si sada e nge ndahikenca kerinana . Man sekalak-sekalak iberekenNa pemere si pelain-lain rikutken sura-sura Kesah e .
46012012	Bagi sada kula melala ringringna , bage me Kristus e . Amin gia melala ringring e , tapi sada kula nge .
46012013	Bage me pe kita kerina , subuk kalak Jahudi bage pe kalak Junani , subuk budak bage pe kalak si bebas , enggo iperidiken alu Kesah si sada e ku bas sada kula . Ibahan Dibata maka kerina kita enggo minem Kesah si sada e .
46012014	Sabap kula e jadina labo i bas sada ringring nari ngenca tapi jadina i bas melala ringring nari .
46012015	Adi nina nahe , " Erkiteken aku labo tan , e maka aku labo atan i bas kula , " maka labo e erbahanca nahe e la atan i bas kula e .
46012016	Bage pe adi nina cuping , " Erkiteken aku labo mata , e maka aku labo atan i bas kula , " maka labo si e erbahanca mata e la atan i bas kula e .
46012017	Bicara kerina kula e jadi mata , kuga nge nina megi ? Janah bicara kerina kula e cuping , kuga nge nina nganggeh ?
46012018	Tapi si tuhuna , Dibata namaken ringring e sada-sadai i bas kula e sue ras si mehuli iakap Dibata .
46012019	Adi kerinana sada erbage saja ngenca , ma la lit kula ?
46012020	Tuhu , melala ringring , tapi kula sada nge .
46012021	E maka labo banci nina mata man tan , " Aku la perlu kam ! " Bage pe labo banci nina takal man nahe , " Aku la perlu kam ! "
46012022	Tapi sebalikna , ringring si tempa-tempa la megegeh e , e nge si la banci langna .
46012023	Ringring si la meherga siakap i bas kula , si e me si lebih sipehaga ; janah ringring si mehangke encidahkenca , si e nge si lebih siuisi alu mehuli .
46012024	Tapi ringring si labo mehangke encidahken labo perlu siuisi . Dibata enggo ngaturken kula alu serasi , seh maka ringring si kurang meherga lebih iergaken .
46012025	Gelah kula e la erbelah-belah , tapi sada-sadai ringring e radu seri mperdiateken ringring si deban .
46012026	Adi sada ringring suin , kerina ringring si deban pe ikut nggejapkenca . Janah adi sada ringring ipehaga , kerina ringring si deban ikut ermeriah .
46012027	Kam me kerina kula Kristus janah sekalak-sekalak kam ringringNa .
46012028	I bas perpulungen enggo itetapken Dibata sekalak-sekalak i bas dahinna ; pemena rasul , peduaken nabi , peteluken guru ; jenari kalak si ngelakoken perbahanen si ngelebihi kuasa manusia , bage pe kalak si lit i bas ia pemere pepalem kalak si penakiten , ntah kengasupen nampati kalak si deban , ntah kengasupen jadi peminpin , ntah kengasupen ngerana i bas cakap Kesah .
46012029	Labo kerina rasul , ntah nabi , ntah guru . Labo kerina ngasup ngelakoken perbahanen si ngelebihi kuasa manusia .
46012030	Labo kerina kalak si lit i bas ia pemere pepalem kalak si penakiten , ntah kengasupen ngerana i bas erbage-bage cakap Kesah , ntah kengasupen nuriken antusen cakap Kesah e .
46012031	E maka ersura-suralah kam guna ndatken pemere-pemere Kesah si terulin . Janah genduari kuturiken ateku man bandu dalan si mehulina kal .
46013001	Bicara beluh kal pe aku ngerana i bas kerina cakap manusia janah i bas cakap malekat pe , tapi adi la aku erkeleng ate man kalak si deban , maka kai si kubelasken e la lebih asangken gung si erbulnang ntah pe penganak si erdeping .
46013002	Aminna gia lit i bas aku pemere ernubuat , aminna gia kueteh kerina rahasia , janah lit i bas aku kerina pemeteh , aminna gia cukup kinitekenku seh maka ngasup aku mindahken deleng pe , tapi adi la aku erkeleng ate nandangi kalak si deban , sia-sia me aku .
46013003	Bicara kusumbangken pe kerina erta-ertangku , janah bicara kukorbanken pe diringku seh mate guna ndatken kemegahen , tapi adi la aku erkeleng ate nandangi kalak si deban labo lit untungna man bangku .
46013004	Kalak si erkeleng ate , ia arus megenggeng , mehuli , la percian , la meganjang ukur , la sombong .
46013005	Ia labo mekarus , la ncariken untung man bana saja , la pergelut , la ngkira kesalahen kalak .
46013006	La meriah ukurna adi kalak erbahan si jahat , tapi ikut ermeriah ukur i bas si benar .
46013007	Kalak si erkeleng ate ngasup nggengken kai-kai pe , tek maka lit si mehuli i bas kerinana , tetap erpengarapen dingen saber i bas kai-kai pe .
46013008	Kekelengen la erkeri-kerin . Adi ernubuat masap kap ; ngerana i bas erbage-bage cakap Kesah ngadi me , janah pemeteh pe masap nge .
46013009	Sabap pemeteh ras nubuatta labo dem .
46013010	Tapi kenca reh pagi si kuh dingen serta e , bene me si la kuh dingen la serta e .
46013011	Asum anak-anak denga aku , pengeranangku , perukurku , ras pengertinku bali ras anak-anak . Tapi kenca aku dewasa , kutadingken kerina biak anak-anak e .
46013012	Kai siidah kita genduari enda bali ras awih si meremang-remang i bas cermin tembaga ; tapi pagin kerina siidah alu petala-tala . Pemeteh si lit i bas aku genduari langa dem ; tapi pagin pemetehku e jadi kuh dingen serta me , bali ras pemeteh Dibata kerna aku kuh dingen serta kap .
46013013	Dage lit telu si tetap arus idalanken , e me : erkiniteken man Tuhan , erpengarapen man Dibata , erkeleng ate man kalak si deban , janah si pentingna i bas si telu e , e me engkelengi kalak si deban .
46014001	Bahan maka kekelengen nge si jadi perayakenndu , tapi pe ersura-suralah kam ndatken pemere-pemere Kesah , terlebih-lebih gelah banci kam ernubuat .
46014002	Kalak si ngerana i bas cakap Kesah labo man manusia ia ngerana tapi man Dibata , sabap manusia la ngangka cakap e , erkiteken secara pertendin ibelaskenna perkara-perkara si rahasia .
46014003	Tapi kalak si ernubuat man manusia nge ia ngerana ; pengeranana e gunana majekken , ngajarken dingen ngapuli kalak si deban .
46014004	Kalak si ngerana i bas cakap Kesah , dirina kap si ipekenana . Tapi kalak si ernubuat ia majekken perpulungen .
46014005	Ateku min kerina kam ngerana i bas cakap Kesah ; tapi ulin nge kuakap adi kam ernubuat . Sabap beliden gunana kalak si ernubuat asangken kalak si ngerana i bas cakap Kesah -- pala lit kalak si nuriken antusenna , gelah perpulungen e banci ibangun .
46014006	O senina-senina , bicara reh aku ndahi kam , janah ngerana aku i bas cakap Kesah , kai nge untungna man bandu ? Tentu sitik pe la lit gunana , pala ngerana aku erpalasken kai si ipetangkas Dibata , ntah erpalasken pemeteh , ntah nubuat , ntah pengajaren .
46014007	Bali ras alat-alat musik , e me barang-barang si la erkesah tapi ersora , umpamana sarune ntah kulcapi , kuga ningen ngangkasa laguna adi la tangkas nadana ?
46014008	Ntah pe adi si ngembus terompet perang la erturi-turin ibahanna sorana , ise nge ersikap guna erperang ?
46014009	Bage me pe kerna kam ; ise nge ngerti kerna berita si isehkenndu alu cakap Kesah adi pengeranandu e la iangka ? Sia-sia luam kap kam e !
46014010	Erbage-bage cakap i doni enda , tapi labo lit sada pe si la lit ertina .
46014011	Tapi adi la kuangka cakap si ipake kalak , bali ras kalak asing me ia nandangi aku , janah aku pe bali ras kalak asing man bana .
46014012	Kueteh maka mbelin kal sura-surandu ngaloken pemere-pemere Kesah , tapi usahakenlah maka i bas kam lit pemere si majekken perpulungen ngelebihi pemere-pemere si deban .
46014013	E maka kalak si ngerana i bas cakap Kesah , ertotolah ia man Dibata mindo kengasupen guna nuriken antusen kai si ikatakenna e .
46014014	Sabap adi ertoto aku i bas cakap Kesah , tendingku nge si tuhuna ertoto , tapi ukurku labo ikut .
46014015	Kuga dage arusna ? Arus aku ertoto alu tendingku , tapi arus ka pe aku ertoto alu ukurku . Arus aku rende alu tendingku , tapi arus ka pe aku rende alu ukurku .
46014016	Adi tendingku saja ngenca ngataken bujur man Dibata , kuga nina kalak si sangana erlajar i bas kiniteken ngataken " Amin " kerna pertoton pengataken bujurndu e ? La mungkin iertina kai si ikatakenndu e .
46014017	Bicara mehuli kal pe pertotonndu i bas ngataken bujur man Dibata , labo e majekken kalak si sangana erlajar e .
46014018	Bujur kukataken man Dibata sabap rusuren aku ngerana i bas cakap Kesah asangken kam kerina .
46014019	Tapi i bas perpulungen ulin kuakap aku ngerana lima engkebabah kata si banci iangka , guna ngajari , asangken meribu-ribu cakap Kesah si la iangka .
46014020	O senina-senina , ola medanak perukurndu . I bas perkara kejahaten bagi anak-anak si mbaru tubuhlah min pemetehndu , tapi i bas rukur , bagi kalak dewasa min kam .
46014021	I bas Pustaka Si Badia lit tersurat , nina Tuhan , " Ngerana me Aku man bangsa enda alu cakap bangsa si deban Kubelasken katangKu alu babah kalak asing , tapi amin bage gia , lalap nge la ibegiken bangsa enda Aku . "
46014022	E maka pemere ngerana i bas cakap Kesah jadi tanda-tanda man kalak si la nggit tek , labo man kalak si tek , tapi pemere ernubuat , e me guna kalak si tek , labo man kalak si la nggit tek .
46014023	Arah dampar si deban bicara asum kam pulung , kerina anggota perpulungen ngerana i bas cakap Kesah , jenari reh ku bas kalak si sangana erlajar i bas kiniteken , ntah kalak si langa tek man Jesus , ma ikatakenna maka adon kam kerina ?
46014024	Tapi adi kerina kam ernubuat jenari reh ku bas kalak si sangana erlajar i bas kiniteken , ntah si langa tek man Jesus , tentu igejapna dosana arah kerina si ibegina e , dingen igejapna maka kerina kalak mereksa ia .
46014025	Alu bage rahasia si terbuni i bas ukurna jadi tangkas , jenari mungkuk ia , isembahna Dibata janahna ngaku , " Tuhu-tuhu kepe Dibata lit i tengah-tengahndu ! "
46014026	Kuga dage arusna o senina-senina ? Adi pulung kam , sekalak-sekalak kam ngendeken ende-enden si lit i bas ia , sekalak-sekalak nehken ajarna , sekalak-sekalak nehken perkara si ipetangkas Dibata , sekalak-sekalak nehken berita i bas cakap Kesah , janah sekalak-sekalak nuriken antusen cakap Kesah e . Bahanlah si e kerina guna majekken perpulungen .
46014027	Adi lit kalak si atena ngerana i bas cakap Kesah , cukup me dua ntah telu kalak saja , janah sekalak-sekalak ia ngerana , bage pe lit min kalak si nuriken antusen kata e .
46014028	Tapi adi la lit kalak si nuriken antusen cakap Kesah e , madin me sinik saja i bas perpulungen . Man dirina jine ras man Dibata saja lah ia ngerana .
46014029	Adi nabi , dua ntah telu kalak ia si ngerana , janah kalak si deban ertimbang kerna kai si ikatakenna e .
46014030	Tapi adi man kalak si sangana kundul megi-megi lit perkara si ipetangkas Dibata , kalak si leben ngerana ndai arus sinik .
46014031	Kerina nabi banci ernubuat alu ergiliren , gelah kerina ndatken pengajaren dingen kerina ipegegehi .
46014032	Penjemba Kesah guna ernubuat lit kap i teruh kuasa nabi .
46014033	Sabap Dibata labo Dibata kinilaraturen , tapi Dibata kiniraturen . Bali ras i bas kerina perpulungen-perpulungen si enggo ikhususken jadi sikerajangen Dibata .
46014034	Si diberu arus sinik i bas perpulungen . La ia ipelepas ngerana . La ia banci jadi peminpin , sue ras si ikataken Undang-undang .
46014035	Adi perlu iakapna ia meteh sada-sada perkara , i rumah lah ia nungkun man perbulangenna . Man kemelan kap adi diberu nungkun i bas perpulungen .
46014036	Banci kin i bas kam nari rehna Kata Dibata ? Ntah man bandu saja kin Kata Dibata e ipeseh ?
46014037	Adi lit kalak si erpengakap maka ia nabi , ntah erpengakap maka i bas ia lit pemere Kesah , arus ietehna maka si kusuratken man bandu enda e me kap perentah Tuhan .
46014038	Janah adi lit kalak si la mperdiateken si enda , ia pe ola perdiateken .
46014039	E maka o senina-senina , ersura-suralah kam guna ernubuat , janah ola olangi kalak si ngerana i bas cakap Kesah .
46014040	Lakokenlah kerina alu metunggung dingen ratur .
46015001	Tole pe , o senina-senina , arus kuakap kupersingeti man bandu kerna Berita Si Meriah si enggo kuberitaken nai man bandu . Enggo nai ialokenndu , janah kinitekenndu si genduari enda pe erpalasken si e nge .
46015002	Arah Berita Si Meriah e me kam iselamatken adi tetap icikepndu isi Berita Si Meriah si enggo kuberitaken man bandu e , pala asum kam tek nai la kin mbages iukurindu .
46015003	Si pentingna kal enggo kupeseh man bandu , e me kai si enggo kualoken : maka Kristus enggo mate erkite-kiteken dosanta , bagi si tersurat i bas Pustaka Si Badia .
46015004	Maka Ia enggo ikuburken , jenari i bas wari si peteluken ipekeke Dibata Ia i bas si mate nari , sue ras kesaksin Pustaka Si Badia .
46015005	Maka Ia enggo encidahken diriNa man Petrus , jenari man rasul si sepuluh dua kalak .
46015006	Kenca si e icidahkenNa diriNa man ajar-ajarNa , teremna lebih lima ratus kalak si sangana radu pulung kerinana . Ajar-ajar e teremen denga nggeluh seh asa genduari , janah piga-piga kalak denga ngenca si enggo mate .
46015007	Jenari icidahkenNa diriNa man Jakup , bage pe man kerina rasul-rasul .
46015008	Si perpudina kal , icidahkenNa diriNa man bangku pe -- aku si desken sekalak anak si pertubuhna la bagi kalak .
46015009	Aku me rasul si meterukna -- si tuhuna la metunggung pe aku igelari rasul -- sabap enggo kusiksa perpulungen Dibata .
46015010	Tapi erkiteken lias ate Dibata aku lit bagi si genduari enda . Janah lias ate si iberekenNa man bangku e labo sia-sia . Jingkaten aku erdahin asa kerina rasul-rasul si deban , aminna pe si e labo gegehku jine , tapi lias ate Dibata nge si erdahin ras aku .
46015011	Jadi si penting labo ise kalakna si erberita e -- aku tah rasul si deban -- gendekna , enda ndai me si iberitaken kami kerina , janah e ka me si enggo itekindu .
46015012	Dage adi iberitaken kami maka Kristus enggo ipekeke Dibata i bas si mate nari , uga banci maka piga-piga i bas kam ngatakenca maka labo lit kekeken i bas si mate nari ?
46015013	Adi tuhu kin la lit kekeken , Kristus pe labo ipekeke i bas si mate nari .
46015014	Janah adi Kristus la ipekeke Dibata i bas si mate nari , sia-sia me berita si isehken kami , janah sia-sia pe kinitekenndu .
46015015	Lebih asa si e , kami enggo ketunduken maka guak kap kesaksin kami kerna Dibata , sabap enggo isaksiken kami maka enggo ipekekeNa Kristus i bas si mate nari -- tapi la kepe ipekekeNa -- adi tuhu kin la lit kekeken i bas si mate nari .
46015016	Sabap adi tuhu kin la lit kekeken i bas si mate nari , Kristus pe labo ipekeke Dibata i bas si mate nari .
46015017	Janah adi la kin ipekeke Dibata e Kristus i bas si mate nari , sia-sia me kinitekenndu e janah kam tetap denga i bas dosandu .
46015018	Bage pe kalak si enggo mate , si nai enggo tek man Kristus , bene me .
46015019	Adi pengarapenta nandangi Kristus terjeng kegeluhen i bas doni enda ngenca , maka kita me si liahna i bas kerina manusia .
46015020	Tapi si tuhuna Kristus enggo ipekeke Dibata i bas si mate nari , janah enda me jaminen maka kalak si enggo mate nggeluh ka mulihi .
46015021	Sabap bagi kematen reh arah sekalak manusia , bage me pe kekeken i bas si mate nari reh arah sekalak Manusia .
46015022	Sabap bali ras kerina manusia mate erkiteken persadanna ras Adam , bage me pe kerina manusia ipegeluh mulihi erkiteken persadanna ras Kristus .
46015023	Sekalak-sekalak pagi ipekeke Dibata rikutken gilirenna : perlebe Kristus ; jenari i bas paksa kerehen Kristus e me giliren kalak sikerajangen Kristus .
46015024	Kenca bage seh kedungenna ; i bas paksa si e , kenca ikernepken Kristus kerina raja , pemerentah , ras kuasa-kuasa , e maka iendeskenNa me KinirajanNa man Dibata Bapa .
46015025	Sabap enggo itetapken maka Kristus jadi raja seh itamakenNa kerina musuh-musuhNa i teruh tapak-tapak naheNa .
46015026	Musuh si perpudina kal ikernepkenNa e me kematen .
46015027	Sabap i bas Pustaka Si Badia lit tersurat , " Kerinana enggo itamaken Dibata ku teruh tapak-tapak naheNa . " Aminna pe ikataken " kerinana " , tentu labo ikut Dibata , e me si namaken kerinana ku teruh tapak-tapak nahe Kristus e .
46015028	Tapi kenca kerinana itamaken i teruh kuasa Kristus , maka Kristus jine selaku Anak , naluken diriNa man Dibata si enggo namaken kerinana i teruh kuasaNa . Alu bage , Dibata tuhu-tuhu me Dibata i bas kerinana .
46015029	Kuga dage kerna kalak si enggo iperidiken guna kalak si enggo mate ? Engkai maka si e ilakokenna ? Adi tuhu kin la lit kekeken i bas si mate nari , ngkai dage maka kalak iperidiken guna kalak si enggo mate ?
46015030	Janah kami jine , man kade kami nggeluh i bas bahaya tep-tep jam ?
46015031	O senina-senina , tep-tep wari aku menam mate . Perbahan megahna kuakap kerna kam i bas persadan ras Kristus Jesus Tuhanta , aku i jemba ngataken si enda man bandu .
46015032	Bicara erbebe aku ras rubia-rubia si merawa i jenda , i Epesus , erpalasken pertimbangen manusia saja , kai kin untungna man bangku ? Janah adi labo lit kekeken i bas si mate nari , " Man minem sajalah kita , sabap pagi mate me kita . "
46015033	Ola kal kam papak ! " Pergaulen si la mehuli , ncedaken biak si mehuli . "
46015034	Pejorelah ukurndu ku si benar , janah olanai bahan dosa . Piga-piga i bas kam lit denga si la nandai Dibata . Si enda kukataken gelah mela iakapndu .
46015035	Tapi lit kalak si njabap bagenda , " Kuga ka dalanna kalak mate banci keke mulihi ? Janah kuga nge pagi tempas kulana ? "
46015036	Motu kal tuhu kam ! Adi isuanndu benih i bas taneh , labo banci turah adi la kin mate lebe benih e .
46015037	Adi nuan-nuan kam , si isuankenndu labo sinuan-sinuan si enggo mbelin , tapi benihna saja nge ngenca , umpamana page , tah si debanna .
46015038	Dibata nge si mereken tempas batang man benih e rikutken si enggo isura-surakenNa . Tep-tep benih iberekenNa tempas batang si sue rikutken bangsana .
46015039	Labo bali kerina daging : lain daging manusia , lain daging asuh-asuhen , lain daging perik-perik , janah lain daging nurung .
46015040	Bage me pe lit tempas kula si sue man mahluk si nggeluh i bas ingan si meganjang , lit tempas kula si sue man mahluk si nggeluh i doni enda . Tapi lain kiniulin si lit i bas ingan si meganjang , lain kiniulin si lit i doni .
46015041	Lain kiniulin matawari , lain kiniulin bulan , lain kiniulin rubia-rubia ; janah rubia-rubia pe lain kiniulinna sada nandangi si debanna .
46015042	Bage me pagi kerna kekeken kalak si enggo mate . Kula si ikuburken biakna ermasap-masap ; si ipekeke pagi biakna la ermasap-masap .
46015043	Asum itanemken , kula e ciga ate ; asum ipekeke dem alu kiniulin . Asum itanemken lanai ergegeh ; asum ipekeke kula e enggo megegeh tuhu-tuhu .
46015044	Asum itanemken tempas kula e sue guna kegeluhen doni enda ; tapi asum ipekeke tempasna sue guna kegeluhen pertendin . Dage lit kula si sue guna kegeluhen doni , janah lit kula si sue guna kegeluhen pertendin .
46015045	Sue ras pengajaren Pustaka Si Badia , " Adam , manusia si tangtangna , ijadiken jadi mahluk si nggeluh " ; tapi Adam si perpudi jadi Kesah si mereken Kegeluhen .
46015046	Si pemena tempasna labo biak Kesah , tapi tempasna sue guna kegeluhen doni enda ; janah kenca bage maka reh si tempasna sue guna kegeluhen pertendin .
46015047	Manusia si pemena e asalna i bas abu taneh nari ; tapi Manusia sipeduaken e asalNa i Surga nari .
46015048	Manusia-manusia bangsa doni enda contohna ibuat i bas manusia si asalna i bas abu nari e ; janah manusia-manusia bangsa Surga contohna ibuat i bas Manusia si asalNa i Surga nari e .
46015049	Bagi genduari kita make gambar manusia si asalna i bas taneh nari e , bage ka me pagi kita make gambar Manusia si asalNa i Surga nari e .
46015050	O senina-senina , si kumaksud e me : kula si genduari enda , si jadi i bas daging ras dareh nari , labo pagi banci dat bagin i bas Kinirajan Dibata , janah si biakna ermasap-masap labo pagi banci dat bagin i bas si biakna la ermasap-masap .
46015051	Perdiatekenlah , kuturiken sada rahasia man bandu : labo pagi kerina kita mate , tapi kerina pagi kita iobah .
46015052	I bas sada detik , i bas singkemirep mata , asum terbegi sora terompet si perpudina . Sabap asum ersora terompet e , kalak si enggo mate ipekeke i bas tempas si la ermasap-masap , janah i bas paksa si e iobah me kita .
46015053	Sabap si ermasap-masap janah si banci mate arus makeken si la ermasap-masap ras si la banci mate .
46015054	Dage kenca si ermasap-masap dingen si banci mate e enggo makeken si la banci ermasap-masap dingen si la banci mate , maka seh me si tersurat i bas Pustaka Si Badia , " Kematen enggo itelen , kemenangen enggo seh . "
46015055	" O kematen , i ja kemenangenndu ? O kematen , i ja bisandu ? "
46015056	Bisa kematen e me dosa , janah dosa ergegeh erkiteken Undang-undang .
46015057	Tapi bujur ninta man Dibata si mereken kemenangen man banta arah Tuhanta Jesus Kristus .
46015058	Erkiteken si e , o senina-senina si kukelengi , tetaplah ukurndu , ola mbewat-mbewat . Mejingkatlah kam rusur i bas ndahiken dahin Tuhan , sabap ietehndu maka labo percuma dahin si idahikenndu i bas Tuhan .
46016001	Kerna pepulung penampat guna perpulungen si i Judea , bahanlah bagi si kuaturken i bas perpulungen-perpulungen si lit i Galilea .
46016002	Tep-tep wari Minggu sekalak-sekalak kam nerapken sada bagin i bas keuntungenndu , sue ras kengasupenndu . Pepulunglah e gelah asum aku reh pagi lanai man pepulungen .
46016003	Kenca aku reh , kubereken pagi surat pengantar man kalak si enggo isetujuindu , jenari kalak enda isuruh maba pemerendu e ku Jerusalem .
46016004	Janah adi penampatndu e cukup metunggung aku ikut naruhkenca ku jah , ras kami pagi berkat .
46016005	Aku reh ndahi kam kenca kusiari Makedoni -- sabap ateku reh arah Makedoni .
46016006	Ndekah sitik ateku ras kam , banci jadi kidekah musim mbergeh . Alu bage banci aku iperberkatndu guna nerusken perdalanenku , ntah ku ja gia pagi aku lawes .
46016007	Ateku min i bas kerehenku ndahi kam ola aku singgah saja . Ngarap aku banci ndekah sitik ras kam , adi ibere Tuhan .
46016008	Tapi seh ngayak wari Pentakosta i Epesus enda aku lebe .
46016009	Sabap enggo talang pintun si mbelang man bangku guna ndahiken dahin si erguna , janah nterem pe si ngelawan .
46016010	Adi reh Timotius , alo-alolah ia gelah ola metumbur iakapna , sabap ia pe erdahin guna Tuhan , bali ras aku .
46016011	Ola ise pe mekarus nandangi ia , tapi peberkatlah ia , gelah mejuah-juah ia i bas nerusken perdalanenna , maka banci ia mulihken ndahi aku . Sabap aku ngarapken kerehenna ras senina-senina si deban .
46016012	Kerna seninanta Apolos , enggo piga-piga kali kupindoken gelah reh ia ndahi kam ras senina-senina si deban , tapi seh asa genduari la ia nggit . Tapi adi lit piga kesempaten si mehuli tentu reh nge ia ndahi kam .
46016013	Erjaga-jagalah ! Tetaplah erkiniteken ! Bagi dilakilah kam , dingen megenggenglah !
46016014	Kasa kai si ilakokenndu bahanlah e alu ate keleng .
46016015	Ietehndu kerna Istepanus ras isi jabuna ; ia me kalak Kristen si tangtangna i propinsi Akaya , janah enggo iendeskenna dirina guna nampati anak-anak Dibata . Kupindoken man bandu o senina-seninangku .
46016016	Patuhlah kam man kalak si bage , bage pe man kerina kalak si latih erdahin ras ia .
46016017	Meriah ukurku kerna kerehen Istepanus , Portunet , ras Akaikus , sabap ia reh jadi gancihndu .
46016018	Malem kal ateku ibahanna bagi malemna atendu ibahanna . Kalak si bagi enda patut iergaken .
46016019	Perpulungen-perpulungen si i daerah Asia ngataken mejuah-juah man bandu . Akuila ras Persila bage pe perpulungen si pulung i rumahna ngataken man bandu mejuah-juah i bas Tuhan .
46016020	Kerina senina si sada kiniteken i jenda ngataken mejuah-juah man bandu . Sisalam-salamenlah kam alu dem keleng ate bagi si ersenina .
46016021	Alu tanku jine kusuratken enda man bandu : Mejuah-juah i bas aku nari , Paulus .
46016022	Kalak si la erkeleng ate man Tuhan , kena sumpahlah ia ! Maranatha -- Rehlah Kam o Tuhan kami .
46016023	Lias ate Tuhan Jesus ras kam kerina gelah .
46016024	Keleng ateku i bas Kristus Jesus ras kam kerina gelah .
47001001	Surat enda i bas aku nari , Paulus , Rasul Kristus Jesus erpalasken peraten Dibata , ras i bas seninanta Timotius nari . Surat enda man perpulungen anak-anak Dibata i Korinti , ras man kerina kalak si iserapken jadi sikerajangen Dibata i belang-belang propinsi Akaya .
47001002	Lias ate dingen kemalemen ate i bas Dibata Bapanta ras i bas Tuhan Jesus Kristus nari man bandu gelah .
47001003	Bujur man Dibata , Bapa Tuhanta Jesus Kristus , Bapa si perkuah , Dibata sumbul kerina pengapul .
47001004	Enggo iapulina kami i bas kerina kiniseran kami , gelah ngasup kami ngapuli kalak si lit i bas erbage-bage kiniseran . Si enda banci ilakoken kami erpalasken pengapul si ialoken kami i bas Dibata nari .
47001005	Bali ras kiniseran Kristus sampur seh man kami , bage me pe sampur ka pengapul Dibata ialoken kami arah Kristus .
47001006	Adi kami ngenanami kiniseran , si e guna ngapuli kam dingen guna keterkelinenndu kap . Adi kami iapuli Dibata , e pe erguna jadi pengapul man bandu , gelah e njadiken kam megenggeng adi inanamindu kiniseran bagi si inanami kami genduari e .
47001007	Pengarapen kami kerna kam enteguh kap , sabap ieteh kami maka bagi kam ikut ngenanami kiniseran , bage pe ikut nge kam ngaloken pengapul .
47001008	O senina-senina , la ate kami la ietehndu kerna kiniseran si inanami kami i Propinsi Asia . Kiniseran si nindih kami e , lebih asa si ngasup kami nggengkenca , seh maka lanai lit arapen kami nggeluh .
47001009	Bage beratna , seh maka enggo iakap kami idabuhken ukumen mate man kami . Tapi si enda jadi gelah ola kami ernalem man diri kami , tapi man Dibata saja , si mpekeke kalak si enggo mate .
47001010	Enggo ipulahiNa kami i bas erbage-bage ancamen kematen si ngeri nari , janah tetap nge kami ipulahiNa ; enggo itamaken kami pengarapen kami man baNa maka Ia ka nge tole si mulahi kami .
47001011	Kam pe isampatindu ka kami alu pertoton . Alu bage , erkiteken nterem kalak ertoto guna kami , nterem ka pe kalak si ngataken bujur erkiteken kami , sabap Dibata enggo encidahken lias ateNa man kami .
47001012	Si erbahanca megah iakap kami e me : pusuh peraten kami naksiken maka i bas hubungen kami ras kalak si deban , terlebih-lebih ras kam , perbahanen kami tetap erpalasken kinibujuren ras ukur si bersih i adep-adepen Dibata . Si enda ilakoken kami labo erkiteken kepentaren kami selaku manusia , tapi erkiteken lias ate Dibata .
47001013	Kai si isuratken kami man bandu e me si banci iogendu ras iantusindu saja nge ngenca . Tapi aminna pe langa payo kal kami itandaindu , ngarap aku maka kedungenna banci kami itandaindu alu serta , gelah bagi megahna iakap kami kerna kam , bage ka pe megahna iakapndu kerna kami i bas wari kerehen Tuhanta Jesus .
47001014	
47001015	Erkiteken tek aku maka mehuli kal ukurndu man bangku , e maka ersura-sura aku maka kam me lebe kudahi , gelah banci kam dua kali ndatken pasu-pasu .
47001016	Sabap mbarenda ateku ndahi kam muat aku ku Makedoni bage pe kenca aku mulihi Makedoni nari , gelah ipeberkatndu aku ku Judea .
47001017	Bali kin aku ras sanggar uruk-uruk erkiteken la sahun rencanangku e ? Ntah percakap longgar kin iakapndu aku erbahan rencana ? " Ue ! " ningku tempa , tapi i bas ukurku " Lang ! " ?
47001018	I bas gelar Dibata si setia , padan kami man bandu labo " Ue " tapi ngataken " Lang " .
47001019	Sabap Jesus Kristus Anak Dibata , si kuberitaken ras Silas bage pe Timotius man bandu , labo biakna " Ue " ras " Lang " , tapi i bas Ia tetap nge " Ue " .
47001020	Sabap kerina padan-padan Dibata enggo " iueken " i bas Jesus . Erkiteken si e me maka arah Jesus sikataken " Amin " , guna kemulian Dibata .
47001021	Dibata sendiri jine si enggo mereken man kami ras man bandu ingan si nteguh i bas Kristus . Dibata me si enggo nangkuhken kita .
47001022	Dingen si enggo encap kita , tandana kita enggo jadi sikerajangenNa , janah selaku panjarna enggo iberekenNa Kesah Si Badia ku bas pusuhta .
47001023	Kulebuh Dibata jadi saksingku , itandaiNa kap pusuhku . Maka la aku surung reh ku Korinti e me gelah ola kam kena ukumen .
47001024	La ate kami engkuasai kinitekenndu ; sabap ieteh kami maka tetap nge paguh pertedisndu i bas kiniteken . Tapi ras-ras kita erdahin guna keriahenndu .
47002001	Em sabapna maka enggo kuputusken la aku sahun reh ndahi kam gelah ola arah kerehenku e ka nambahi ate menek .
47002002	Sabap adi menek atendu kubahan , ise nari nge erbahanca ukurku meriah ? Tentu kam ka nge ngenca , si enggo kubahan menek atendu e .
47002003	Erkiteken si e me maka pernah mbarenda kubahan surat man bandu , gelah kune aku reh ndahi kam , la menek ateku ibahan kalak si kin arusna erbahan kuakap meriah . Sabap tek aku maka adi meriah ukurku , kam pe kerina meriah nge ukurndu .
47002004	Surat e kubahan alu ate ceda dingen pusuh sedak , rikut pe iluhku mambur erdire-dire . Kuturiken enda labo ateku gelah menek atendu , tapi gelah ietehndu maka tuhu-tuhu keleng kal ateku man bandu .
47002005	Adi lit kalak si erbahanca turah ate menek , si tuhuna kal labo ateku si ibahanna menek e , tapi kerina nge kam ibahanna ermenek ate , aminna deba la gia mekeleksa . Si enda kukataken gelah ola mberatca ukumen si ibereken man bana .
47002006	Teremen i bas kam enggo mereken ukumen si bage man bana . Enggo me bias si e saja pe .
47002007	Dage genduari arus ialemindu salahna ras ngapuli ia gelah ola ia gedap ibahan menek ate si bage sangatna .
47002008	Kupindoken man bandu gelah icidahkenndu maka tuhu-tuhu kam erkeleng ate man bana .
47002009	Surat e kubahan mbarenda man bandu , sabap ateku nguji kam ntah kin kam patuh man bangku i bas kerinana .
47002010	Adi ialemindu kalak si ersalah , aku pe kualemi nge ia . Sabap adi aku ngalemi salah kalak -- adi lit kin si perlu ialemi -- si e kulakoken i lebe-lebe Kristus guna kam kap .
47002011	Si enda kulakoken gelah ola lit kesempaten man Iblis guna ngkuasai kita , sabap sieteh nge kai sura-surana .
47002012	Asum aku seh i Troas guna meritaken Berita Si Meriah kerna Kristus , kudapeti maka Tuhan enggo nalangi pintun man bangku guna erdahin i je .
47002013	Tapi la teneng ukurku sabap la aku jumpa ras seninangku Titus . E maka kenca aku erkata man kalak si i je , kuterusken perdalanenku ku Makedoni .
47002014	Tapi bujur ningku man Dibata sabap ibereNa kami ikut selaku tawanen i bas arak-araken kemenangen Kristus . Janah ipake Dibata kami guna pembarken pemeteh kerna Kristus ku japa pe bali ras bau kumenen si merim .
47002015	Sabap kami bali ras kumenen si merim si ipersembahken Kristus man Dibata , si mbar i tengah-tengah kalak si nuju ku keselamaten , bage pe i tengah-tengah kalak si nuju ku kebenen .
47002016	Nandangi kalak si nuju ku kebenen , kami enda bali ras bau si nandaken kematen ; tapi nandangi kalak si nuju ku keselamaten , kami enda bali ras bau si merim si nandaken kegeluhen si tuhu-tuhu . Dage ise ngasup ndahiken dahin si bagenda ?
47002017	Silang-langna kami labo bali ras nterem kalak si deban , si njajaken Kata Dibata guna keuntungenna jine . Tapi tujun kami murni kap . E maka selaku kami kalak persuruhen Dibata , janah wakil Kristus , ibelasken kami kata ketuhu-tuhun selaku kalak si nggeluh i adep-adepen Dibata .
47003001	Ntah kin enda ertina ibenaken kami ka mujiken diri kami ? Perlu kin kami surat pujin i bas kam nari ntah pe surat pujin si man cidahenken man bandu bagi piga-piga kalak si deban ?
47003002	Kam kap surat kami , si tersurat i bas pusuh kami si banci ieteh dingen ioge kerina jelma .
47003003	Enggo terang maka kam kap surat Kristus si isuratkenNa arah pendahin kami . Surat e la itulis alu tinta , tapi alu Kesah Dibata si nggeluh ; la itulis i bas papan batu , tapi i bas pusuh manusia .
47003004	Si enda pang kami ngatakenca i adep-adepen Dibata , sabap ibelasken kami e erpalasken kiniteken man Kristus .
47003005	Enda labo ngataken maka lit kengasupen i bas diri kami jine . Tapi pang kami ngataken si enda erkiteken kengasupen kami si rehna i bas Dibata nari .
47003006	Ia me si erbahanca kami ngasup jadi si erdahin i bas iketen padan si mbaru e . Iketen padan si mbaru e biakna labo biak tulisen , tapi biak Kesah kap . Undang-undang si tersurat e maba kematen , tapi Kesah mereken kegeluhen .
47003007	Undang-undang e isuratken i bas batu , janah asum Undang-undang e ibereken man Musa , teridah terang sinalsal Dibata . Terang e ersinalsal i bas ayo Musa , janah amin minter pe bene , ergegeh kap , seh maka kalak Israel la ngasup natap ia . Adi pendahin si maba kematen e reh i bas kemulian si bage belinna ,
47003008	la kin beliden nge kemulian Kesah ?
47003009	Adi pendahin si nuduhken kesalahen ras ukumen manusia pe mulia nge , tentu ndauh lebih mulia pendahin si njadiken manusia ndeher ras Dibata .
47003010	Banci sikataken maka : sinalsal si nai seh kal terangna , lanai lit ertina erkiteken sinalsal si genduari ndauh terangen .
47003011	Sabap adi si nandangi masap e pe ersinalsal , tentu beliden pe sinalsal i bas si la ermasap-masap !
47003012	Erkiteken bagenda pengarapen kami , e maka pang kami erterus terang .
47003013	Kami labo bali ras Musa si make penutup ayo gelah ola idah kalak Israel sinalsal e lesap seh bene .
47003014	Ukur kalak Israel e enggo batu-batun , janah seh ku bas wari enda adi iogeken kitap-kitap iketen padan si ndekah e , penutup si ndai tetap nutupi ukurna . Ukurna e la banci talang pala ersada ia ras Kristus .
47003015	Seh wari enda pe adi iogeken kitap-kitap Musa , penutup si ndai tetap nutupi ukurna .
47003016	Tapi adi sekalak " erkusur kempak Tuhan " , bali ras si ilakoken Musa , e maka penutup e nangtang .
47003017	" Tuhan " si imaksudken i jenda e me Kesah Dibata . Janah i ja lit Kesah Tuhan , i je me lit kebebasen .
47003018	Janah kita kerina natap dingen pembincarken sinalsal kemulian Tuhan alu ayo si la itutupi . Kemulian e , si rehna i bas Tuhan nari , e me Kesah , ngobah kita reh dekahna reh muliana , seh maka kita dungna segambar ras Tuhan .
47004001	Erkiteken pendahin kami e erpalasken perkuah ate Dibata , e maka la kami erleja-leja .
47004002	Enggo itulak kami kerina perbahanen si erbuni-buni si erbahanca mela iakap kami . Kami labo nggeluh nipui , bage pe labo iputar balikken kami Kata Dibata . Tapi kebenaren si icidahken kami e jadi sada pujin kerna diri kami gelah kami ialoken kerina pusuh peraten manusia i adep-adepen Dibata .
47004003	Janah adi kin Berita Si Meriah si iberitaken kami e tertutup denga man kalak , e tertutup man kalak si perlawesna kempak kebenen nge ngenca .
47004004	Kalak e kalak si la tek , si ukurna enggo ipepentang dibata palsu jaman enda . La ipelepasna kalak e ngidah terang sinalsal erpagi-pagi si sangana mbincar man bana . Terang e , e me Berita Si Meriah si encidahken kemulian Kristus si segambar ras Dibata .
47004005	Labo kerna diri kami si iberitaken kami , tapi kerna Jesus Kristus selaku Tuhan , janah kami enda budakndu erkiteken Jesus .
47004006	Dibata kap si ngataken , " Ersinalsallah terang i bas gelap nari . " Ia me pe Dibata si erbahanca terang e ersinalsal i bas pusuhta , gelah jelas man banta pemeteh kerna kemulian Dibata si teridah i bas ayo Kristus .
47004007	Kami si jadi ingan nimpan erta-erta pertendin e , desken kudin taneh saja ngenca , gelah teridah maka gegeh si mbelin e i bas Dibata nari kap , labo i bas kami nari .
47004008	Arah apai pe kami itindih , tapi la kami meripuk . Bingung kami , tapi la seh putus asa .
47004009	Iayak-ayak musuh kami , tapi la kami itadingken Dibata . Idampesken kalak kami , tapi la seh getem .
47004010	Kiniseran Jesus si maba kematen lalap ipersan kami jadi baban kula kami , gelah kegeluhenNa pe jadi tangkas i bas kula kami .
47004011	I bas gedang-gedang geluh kami , lalap kami iendesken kempak kematen erkiteken Jesus , gelah kegeluhenNa banci tangkas ia bas kula kami si ermasap-masap enda .
47004012	Dage kematen e erdahin i bas kami , tapi kegeluhen erdahin i bas kam .
47004013	I bas Pustaka Si Badia lit tersurat , " Erkiteken aku tek , e maka aku ngerana . " Erkiteken perukuren kami i bas erkiniteken bali ras si enda , e maka kami ngerana , erkiteken kami tek .
47004014	Ieteh kami maka Dibata si enggo mpekeke Tuhan Jesus i bas si mate nari , mpekeke kita ka pe pagin ras Jesus , jenari ibabaNa kita ku lebe-lebe Dibata .
47004015	Kerina si enda man gunandu kap . Janah erkiteken reh teremna rusur kalak si ngaloken lias ate Dibata , reh sampurna ka pe isehken pengataken bujur man Dibata ; alu bage Dibata imuliaken .
47004016	Enda me sabapna maka la kami erleja-leja dingen la lesek ate kami . Aminna pe kula kami enda reh burukna reh dekahna , tapi ukur kami tep-tep wari ipelimbarui .
47004017	Janah kiniseran si genduari e menahang nge dingen labo ndekah , janah ulihna e me kemulian si rasa lalap si la terturiken beratna ertimbangken kiniseran si menahang e .
47004018	Sabap kami labo natap kempak si teridah , tapi kempak si la teridah . Sabap si teridah kentisik nge ngenca ; tapi kai si la teridah tetap seh rasa lalap .
47005001	Sabap ieteh kami maka adi kemah si jadi rumahta i doni enda kulanta enda itangtangi , lit kap rumahta i Surga , si tahan rasa lalap , la bekas tan manusia , tapi bekas Dibata erbahan .
47005002	Kidekah kita ringan i bas kemah enda , kelsehen kita , sabap metedeh kal ateta make rumahta si asalna i Surga nari e i babo kemahta si genduari e .
47005003	Alu make rumah e , la kap kita ketunduken manjang-anjang .
47005004	Kidekah kita ringan i bas kemah si i doni enda , kelsehen kita erkiteken bage beratna babanta . Labo perban ateta nangtangi si male e , tapi sura-suranta e me makeken si mbaru i babona , gelah si ermasap-masap e itelen kegeluhen .
47005005	Dibata nge si nikapken kita guna si e , janah selaku jaminenna , Dibata enggo mereken KesahNa man banta .
47005006	E maka tetap kami pang ngalaken kematen . Ieteh kami maka kidekah kami i bas rumah enda , e me kula enda , kami langa serumahen ras Tuhan . --
47005007	Sabap kami nggeluh erpalasken kiniteken , labo erpalasken kai si teridah . --
47005008	Sitik kal pe labo kami mbiar , janah pangen kal kami nadingken kula enda gelah banci kami serumahen ras Tuhan .
47005009	Tapi lebih asa si e , perayaken kami e me kap ndarami uga maka ngena ateNa , subuk i bas rumah kami si i jenda tah pe i jah .
47005010	Sabap kerina kita la banci lang ngadap ku lebe-lebe Kristus guna iadiliNa , gelah sekalak-sekalak ngaloken kai si patut ialokenna rikutken kai si enggo ibahanna arah kulana paksa ia nggeluh , subuk perbahanen si mehuli ntah si jahat .
47005011	Ieteh kami kai ertina erkemalangen man Tuhan , e maka iusahaken kami alu meseksek gelah tek kalak . Perukuren kami tangkas kap man Dibata , janah ngarap pe aku maka pusuh peratenndu enggo tangkas nandai perukurenku .
47005012	Labo ate kami mujiken diri kami ka i lebe-lebendu . Saja ngenca isehken kami man bandu alasen si mehuli gelah megah iakapndu kerna kami , gelah lit i bas kam bekal guna ngelawan kalak si megah iakapna kerna kai si teridah saja , tapi la ia ngenehen ku bas pusuh .
47005013	Adi tuhu kin kami adon , guna Dibata kap e . Janah adi jore ukur kami , man gunandu kap e .
47005014	Erkiteken kekelengen Kristus ngkuasai kami nge maka enggo kami seh ku bas sada pengertin , e me : sekalak Manusia enggo mate guna kerina manusia . Enda ertina maka kerina manusia e enggo mate .
47005015	Ia mate guna kerina manusia , gelah kalak si nggeluh lanai nggeluh erbana-bana , tapi guna Ia si enggo mate dingen si enggo ipekeke Dibata i bas si mate nari .
47005016	Dage genduari pengerganta nandangi sekalak manusia lanai bo rikutken pertimbangen manusia . Aminna gia nai pengerganta nandangi Kristus e rikutken pertimbangen manusia , tapi genduari lanai bage sibahan .
47005017	Adi kalak ersada ras Kristus , ia me tinepa si mbaru , si male enggo lepas janah nehenlah , si mbaru enggo reh .
47005018	Kerina si enda Dibata erbahanca , maka arah Kristus , kita si gelgel nari ermusuhen ras Ia , enggo ibahanNa jadi temanNa . Janah man kami iberekenNa dahin guna njadiken musuhNa jadi temanNa .
47005019	Alu kata si deban : Dibata enggo nai reh i bas Kristus ; enggo ijadikenNa manusia jadi teman Dibata . Dibata la mperkiraken kelepaken manusia . Janah man kami enggo iendeskenNa Berita perdamen e .
47005020	Dage kami enda me utusen-utusen Kristus , bali ras Dibata jine si mindo man bandu arah kami . I bas gelar Kristus ipindo kami alu mesangat man bandu : bere min maka kam si gelgel nari ermusuhen ras Dibata banci ibahan Dibata jadi temanNa !
47005021	Aminna pe Kristus la erdosa , enggo ibahan Dibata maka Ia si mersan dosa-dosanta , gelah i bas persadan ras Kristus kita irembakken mulihken ras Dibata .
47006001	Kami selaku teman Tuhan erdahin mindo man bandu : gelah ola isia-siakenndu lias ate Dibata e si enggo ialokenndu .
47006002	Begikenlah kai si ikataken Dibata i bas Pustaka Si Badia , " I bas paksa si mehuli Kuakap enggo Kubegiken kam . I bas wari keselamaten , enggo Kusampati kam . " Nehenlah ! Genduari kap paksa si mehuli e , janah genduari kap wari keterkelinen e !
47006003	La pernah tondel ukur ise pe ibahan kami , gelah dahin Tuhan la tersalahken kalak .
47006004	Tapi i bas kerina perbahanen kami icidahken kami maka kami si erdahin Dibata kap . Si enda icidahken kami arah megenggeng i bas ngenanami kiniseran-kiniseran , kepiceten , ras kebiaren .
47006005	Megenggeng kami asum kami ipekpeki , ipenjaraken , bage pe iurup kalak . Megenggeng kami i bas latih erdahin , la tunduh , janah erpuasa .
47006006	Icidahken kami maka kami si erdahin Dibata alu kinibujuren , alu pemeteh kami , alu ate saber , alu kiniulin , alu penampat Kesah Si Badia , alu keleng ate si tuhu-tuhu .
47006007	Alu meritaken berita si tuhu-tuhu janah alu gegeh si rehna i bas Dibata nari . Kinibujuren ipake kami jadi senjata kami , subuk i bas ngelawan bage pe i bas njaga diri kami .
47006008	Kami ipehaga bage pe igombang-gombangi ; kami ipuji bage pe ihina . Bujur pe kami , ikataken kalak nge kami perguak .
47006009	Kami tempa la itandai , tapi kerina kalak nandai kami . Kami tempa enggo mate , tapi bagi idahndu , nggeluh denga nge kami . Kami iligas alu kiniseran , tapi la kami mate .
47006010	Aminna pe ceda ate kami , lalap nge kami ermeriah ukur . Kami tempa-tempa musil , tapi enggo nterem kalak jadi bayak ibahan kami . Tempa-tempa la lit kai pe i bas kami , tapi si tuhuna kai pe lit nge i bas kami .
47006011	O kalak Korinti ! Enggo terang-terangen kami ngerana man bandu . Pusuh peraten kami enggo talang man bandu .
47006012	Keleng ate si lit i bas pusuh kami italangi kami kap man bandu , tapi keleng ate si lit i bas pusuhndu la italingindu man kami .
47006013	Genduari gelah bujur , selaku balasna kupindoken man bandu : talangilah pusuh peratenndu man kami . Enda kukataken man bandu bali ras man anakku jine .
47006014	Ola kam nggit teriket i bas sada pasangen ras kalak si la tek man Tuhan . Ja nge banci kebenaren erkongsi ras kejahaten ! Ja nge banci terang ersada ras gelap !
47006015	Banci kin ersadakata Kristus ras Iblis ? Kai kin perkongsin kalak si tek ras kalak si la tek man Tuhan ?
47006016	Banci kin sada tujunna Rumah Pertoton Dibata ras berhala ? Sabap kita kap Rumah Pertoton Dibata , si nggeluh . Bagi nina Dibata , " Nggeluh me aku ras ia janah ringan aku i tengah-tengahna . Aku me jadi Dibatana janah ia jadi bangsangKu . "
47006017	Bage pe tole , " Nina Tuhan , ' Ndaratlah kam i tengah-tengahna nari , janah peserap bandu i bas ia nari . Ola kuit si la bersih , maka Kualoken kam .
47006018	Aku me jadi Bapandu , janah kam jadi anakKu si dilaki ras si diberu , ' bage me nina Tuhan si Mada Kuasa . "
47007001	Kerina padan enda ibahan Dibata man banta , o teman-temanku . E maka sibersihkenlah banta i bas kerina sierbahanca kula ras tendinta meluat . Kita enggo khusus jadi sikerajangen Dibata ; sibahanlah e jadi serta alu erkemalangen man baNa .
47007002	Alokenlah kami i bas pusuh peratenndu . La pernah ibahan kami salah man ise pe . La pernah ise pe irugiken kami . La pernah ise pe iperalat kami guna keuntungen kami .
47007003	Si enda kukataken labo guna nalahken kam ; sabap bagi si enggo kukataken ndai , maka kam enggo ialoken kami i bas pusuh kami seh maka kita tetap ersada , subuk mate ntah nggeluh .
47007004	Tek kal aku nandangi kam janah megah kal kuakap kerna kam . Keriahen kami ngelebihi kerina kiniseran kami , e maka terapul kal aku .
47007005	Kenca kami seh pe i Makedoni labo lit ketenengen i bas kami . Arah dampar si apai pe kami ikenai kiniseran : arah dampar si arah darat , perubaten ; arah dampar si arah bas , aru ate .
47007006	Tapi Dibata , si ngapuli kalak si lit i bas kepiceten ukur , enggo ngapuli kami alu kerehen Titus .
47007007	Labo saja alu kerehenna , tapi pe alu berita si ibabana maka kam enggo mpegegehi ia . Iturikenna kerna uga tedehna atendu aku , uga erkadiolana kam , janah uga gegehna kam mbela aku . Erkiteken si e reh tambahna keriahenku .
47007008	Aminna pe menek atendu ibahan suratku e , labo aku erkadiola . Tuhu kentisik erkadiola aku sabap kuidah maka menek atendu erkiteken suratku e .
47007009	Tapi genduari meriah ukurku -- labo erkiteken menek atendu , tapi erkiteken menek atendu e erbahanca kam jera . Menek atendu e sue kap ras peraten Dibata , seh maka la kam sitik pe irugiken kami .
47007010	Menek ate si sue ras peraten Dibata erbahan kalak jera kap , gelah ia selamat ; janah kerna si e la perlu kalak erkadiola . Tapi menek ate si pelin-pelin erkiteken soal doni enda mabai ku kematen kap .
47007011	Nehenlah ! Uga ulina menek atendu si sue ras peraten Dibata e : genduari enggo tutus atendu encidahkenca maka pengadun kerna kam lanai tuhu . Nembeh kal atendu man kalak si ngguluti e . Mbiar kam , tedeh atendu . Ergiah-giah ukurndu ndalanken si bujur . Enggo icidahkenndu maka i bas kerina persoalen e la kam ersalah .
47007012	Dage , amin kubahan pe surat e , si pentingna labo erkiteken kalak si ersalah e , ntah pe kalak si isalahken e . Tapi surat e kubahan gelah teridah man bandu kuga tutusna atendu mperdiateken kami i lebe-lebe Dibata .
47007013	Si enda me erbahanca maka malem kal ate kami . Labo saja malem ate kami , tapi pe sampur keriahen kami ngidah uga riahna ukur Titus , erkiteken kerina kam enggo pesalangken ukurna .
47007014	Nai kupujiken kam i lebe-lebena , janah la aku kemalun ibahanndu . Bagi kerina si ikataken kami man bandu tuhu kap , bage pe kai si ipujiken kami i lebe-lebe Titus enggo teridah maka e tuhu kap .
47007015	E maka genduari reh sampurna atena keleng nandangi kam , nginget kepatuhenndu man bana , janah nginget kuga nai kam ngaloken ia alu mehamat dingen erkemalangen man bana .
47007016	E maka meriah ukurku sabap banci kam kupenalem tuhu-tuhu .
47008001	O senina-senina , ate kami gelah ietehndu kai si enggo ibahan Dibata arah lias ateNa nandangi perpulungen-perpulungen si i Makedoni enda .
47008002	Perpulungen-perpulungen e enggo iuji alu mesangat alu kiniseran-kiniseran si inanamina . Tapi keriahenna si simpar dingen kemusilenna si la teralang e erbahanca ia melumbar mere , tempa-tempa ia bayak .
47008003	Pang aku ngatakenca , maka perpulungen e enggo mere asa ngasupna -- lebih nge pe asa ngasupna -- alu ukurna ersuruh .
47008004	Alu meseksek ipindokenna man kami gelah ibereken kesempaten man bana guna ikut muat bagin i bas nampati kalak Kristen si i Judea .
47008005	Labo terjeng si iarapken kami e saja ! Si pentingna e me iendeskenna dirina man Tuhan . Jenari , alu peraten Dibata , iendeskenna pe dirina man kami .
47008006	Ngidah si e , e maka ipindo kami man Titus gelah ia mulihken ndahi kam guna nerusken dahin keleng ate si enggo ibenakenna e maka idungina .
47008007	Kam sampur kap i bas kai pe : i bas kiniteken , i bas ngerana , i bas pemeteh , i bas ketutusen i bas kai-kai pe , bage pe i bas keleng atendu nandangi kami . E maka sampur ka lah min kam i bas dahin keleng ate enda pe .
47008008	Si enda kukataken labo selaku perentah . Tapi alu encidahken kuga kalak si deban ergiah-giah i bas nampati , ateku nguji ntah kin kekelengenndu e tuhu-tuhu tulen .
47008009	Ietehndu uga liasna Tuhanta Jesus Kristus : maka aminna bayak gia Ia , tapi guna kiniulinndu , ipemusilNa baNa , gelah arah kemusilenNa e jadi bayak kam .
47008010	Rikutken pengakapku : guna kiniulinndu , dungilah dahin si enggo ibenakenndu tahun nderbih . Kam me si pemenana kal ndahiken dahin e , labo saja ndahikenca , tapi pe ukur ersuruh ndahiken dahin e i bas kam me si pemenana turah .
47008011	Genduari teruskenlah , dingen dungi dahin e ! Ergiah-giahlah ukurndu ndungisa , bagi ergiah-giah nai ukurndu menakenca . Dahikenlah e rikutken kai si lit i bas kam genduari .
47008012	Adi litlah ukur ersuruh guna mere , maka ialoken Dibata me pemere e erpalasken kai si lit i bas kita , labo erpalasken kai si la lit i bas kita .
47008013	Labo ateku mpenahangi kalak si deban alu nambahi babanndu ; tapi gelah ola si tualen
47008014	kelebihen si lit i bas kam genduari ras kekurangen si lit i bas kalak e genduari . Kune denggo kelebihen ka kalak e , ia ka denggo encukupi kekurangenndu . Alu bage lanai situalen .
47008015	Bagi si lit tersurat i bas Pustaka Si Badia , " Kalak si mbue ipepulungna la ia kelebihen , janah kalak si sitik ipepulungna la ia kekurangen . "
47008016	Bujur ningkami man Dibata si erbahanca maka bali ras kami ergiah-giah ukur Titus erdahin guna kiniulinndu .
47008017	Labo saja meriah ukurna ngaloken pemindon kami , tapi pe ergiah-giah ukurna seh maka alu ukurna ersuruh enggo itetapkenna ndahi kam .
47008018	Isuruh kami pe ikut ras ia sekalak senina si ipujiken perpulungen-perpulungen i japa pe erkiteken dahinna meritaken Berita Si Meriah .
47008019	Labo e saja , tapi pe ia enggo ipilih dingen itetapken perpulungen-perpulungen jadi teman kami i bas perdalanen ndahiken dahin keleng ate e . Si e ilakoken kami guna kiniulin Tuhan dingen guna encidahken ukur kami ersuruh ndahiken dahin e .
47008020	Isilahken kami kal maka ise pe la nalahken kami i bas kami ngurus pemere si ibereken alu melumbar e .
47008021	Tujun kami e me guna ndalanken si mehuli , labo saja i lebe-lebe Tuhan , tapi pe i lebe-lebe manusia .
47008022	Bage pe isuruh kami sekalak nari seninanta ikut ras kalak e duana . Enggo megati ia iuji kami alu erbage-bage cara , janah teridah maka tetap ergiah-giah ukurna . Janah genduari reh ergiah-giahna ia perbahan bage belinna kinitekenna kerna kam .
47008023	Adi kerna Titus , ia kap temanku sada dahin kal guna kam . Adi senina-senina si dua kalak nari e , ia me utusen perpulungen-perpulungen si jadi kemulian Kristus .
47008024	Cidahkenlah keleng atendu man kalak enda , gelah arah ia kerina perpulungen-perpulungen meteh kerna kekelengenndu e . Alu bage kai si ipujiken kami kerna kam teridah maka tuhu kap .
47009001	Si tuhuna labo perlu kusuratken kerna penampat si isehken man kalak Kristen si sangana i bas kekurangen e .
47009002	Kueteh maka ersuruh nge ukurndu guna nampati , janah kupujiken pe kam i tengah-tengah kalak Makedoni enda . Kukataken man bana , " Senina-senina si i propinsi Akaya tahun nderbih kin enggo sikap nampati . " Janah erkiteken ketutusenndu e teremen i bas ia enggo keke ukurna .
47009003	Aminna pe bage isuruh kami ka nge senina-senina enda , gelah kai si enggo ipujiken kami kerna kam la sia-sia . Dage bagi si enggo kukataken e , sikap dage kam .
47009004	Adi lang , maka adi reh kalak Makedoni ras aku janah idapeti kami kam la sikap , tentu mela iakap kami , apai denga ka kam -- sabap tek kal kami man bandu .
47009005	E maka perlu kuakap mindo kempak senina-seninanta enda berkat leben asa aku ndahi kam gelah isikapkenna leben perkuah ate si enggo ipadankenndu e . Adi enggo pagi leben sikap perkuah atendu e , bekas ukurndu meriah kap e , labo erkiteken terpaksa .
47009006	Inget lah maka kalak si sitik ngerdangken benih , sitik ka iperanina ; kalak si melala ngerdangken benih , melala ka iperanina .
47009007	Sekalak-sekalak iberekennalah sue ras si enggo itetapkenna i bas ukurna ; ola alu pusuh jungut-jungut tah pe bagi si terpaksa , sabap Dibata engkelengi kalak si mere alu ukur meriah .
47009008	Dibata ngasup mereken man bandu kasakai pemereNa alu sampur . Alu bage kerina keperlun guna dirindu i bas kai pe icukupi , seh maka sampur pe guna banci kam ndahiken dahin-dahin si mehuli si apai pe .
47009009	Kerna kalak si bage lit tersurat i bas Pustaka Si Badia , " Enggo iambur-amburna pemerena man si musil , kiniulinna e tahan seh rasa lalap . "
47009010	Dibata si nikapken benih man kalak si merdang bage pe nakan si man pangan . Ia pe si nikapken benih si iperlukenndu . Ia ka nge si peturah benih e dingen si mereken ulih si erlipat ganda i bas kiniulinndu e nari .
47009011	Dibata erbahanca kam bayak i bas kai pe , seh maka kam melumbar mere katawari pe , janah nterem kalak ngataken bujur man Dibata erkiteken pemerendu si ialokenna bekas pendahin kami .
47009012	Sabap penampat si ipersembahkenndu e labo saja encukupi keperlun kalak Kristen si lit i bas kekurangen , tapi pe sampur jadi pengataken bujur man Dibata .
47009013	Kam ngaku maka patuh kam nandangi Berita Si Meriah kerna Kristus . Pengakunndu e payo adi teridah kam menang i bas soal nampati . Janah erkiteken penampatndu e , nterem me pagi kalak muji Dibata . Tole pe ipujina Dibata erkiteken persadanndu si enteguh e , si teridah man bana ras man kerina kalak Kristen si deban .
47009014	Itotokenna pe kam alu dem keleng ate , nginget lias ate Dibata si la tersipati si seh man bandu .
47009015	Bujur ninta man Dibata kerna pemereNa si la terkataken nari uga ulina .
47010001	Aku , Paulus , mindo man bandu , aku si ikataken kalak melemuk adi ngerana petala-tala ras kam , tapi pang merawa adi sangana pedauh-dauh . I bas gelar Kristus si melias dingen lemah lembut kupindo man bandu .
47010002	Adi reh pagi aku , ola pagi aku terpaksa merawa i lebe-lebendu ; sabap tek aku maka pang nge aku merawa nandangi piga-piga kalak i bas kam si erpengakap maka kami nggeluh rikutken biak manusia si ndekah denga .
47010003	Tuhu maka kami manusia biasa nge , tapi labo kami erjuang rikutken biak manusia si ndekah .
47010004	Senjata si ipake kami biakna labo bali ras senjata si ipake kalak , tapi senjata Dibata si erkuasa , si ngasup ngeruntuhken benteng-benteng , e me kepantasen perukuren manusia .
47010005	Iruntuhken kami kerina tembok kesombongen si ipajekken guna ngambati manusia nandai Dibata . Itaban kami kerina perukuren manusia , jenari ibaba kami gelah erkemalangen man Kristus .
47010006	Janah adi kepatuhenndu enggo bulat tuhu-tuhu , kami enggo sikap guna ngukum kerina kinilapatuhen .
47010007	Nehenlah kai si lit i lebe-lebendu . Adi lit kalak erpengakap maka ia me suruh-suruhen Kristus , iukurkenna ka lah min maka kami pe suruh-suruhen Kristus ka nge bali ras ia .
47010008	Adi teridah maka meganjangsa aku ngerana kerna kuasa si ibereken Tuhan man kami -- si gunana pegegehi kam , labo ngeruntuhkenca -- labo pagi aku juru .
47010009	Ola iakapndu maka kupebiar-biar kam alu surat-suratku e .
47010010	Sabap lit si ngatakenca , " Surat-surat Paulus tegas dingen meser kal , tapi asum ia i tengah-tengahta , labo ia erdolat , janah carana ngerana pe labo terpake . "
47010011	Kalak si ngerana bage arus ietehna maka labo lit lainna ranan kami si isuratken kami ras perbahanen kami asum kami lit i tengah-tengahndu .
47010012	Tuhu , labo kami pang mpeseri dingen mbandingken diri kami ras kalak si mujiken bana man kalak si deban e . Dirina jine ipakena jadi sibar-sibarna janah ibanding-bandingkenna dirina sapih-sapih ia . Perbahanen si bage bodoh tuhu-tuhu !
47010013	Si imegahken kami labo daerah si la ersibar belangna , tapi rikutken daerah si enggo ibagi-bagiken Dibata man kami . I bas si e ikut pe kam .
47010014	Erkiteken kam pe bengket ku bas daerah si man dahin kami , labo kami ngelanggar batas sabap kami kap si perlebe ndahi kam maba Berita Si Meriah kerna Kristus .
47010015	Bage pe labo imegahken kami kerna pendahin kalak si deban si labo bengket ku bas lingkungen si enggo itetapken Dibata man kami . Tapi ngarap kami gelah kinitekenndu reh belinna , janah e erbahanca maka reh belinna pendahin kami i tengah-tengahndu , tapi tuhu la ndarat i bas daerah si enggo itetapken Dibata man kami .
47010016	Kenca bage maka banci iberitaken kami Berita Si Meriah ku daerah-daerah si terdauhen asa kam , sabap la ate kami ermegah kerna pendahin kalak si deban si enggo idahina i bas daerah e .
47010017	Bagi lit tersurat i bas Pustaka Si Badia , " Kalak si ermegah ate , megahlah akapna kerna Tuhan . "
47010018	Sabap labo kalak si muji dirina si terbukti kalak si tutus , tapi si ipujiken Tuhan nge .
47011001	Ngarap aku maka ola kam megelut erkiteken kebodohen si sitik enda ! Kugapa pe labo kam megelut .
47011002	Mecimberu ateku ngenehen kam e , e me cemburu ate Dibata kap , sabap kam enggo kupertunangken bagi sekalak singuda-nguda si la keliamen man dilaki si Sada e , e me Kristus jine .
47011003	Aru ateku perukurenndu tergoda , seh maka ukurndu lanai bulat dingen lanai bersih man Kristus , bali ras si Hawa itipu si Iblis alu kinipantasenna .
47011004	Sabap adi reh kalak man bandu meritaken kerna " Jesus " si lain asangken si iberitaken kami , labo kam megelut . Bage pe ialokenndu denga ka nge kesah tah pe " berita si mehuli " si lain kal ras Kesah Dibata bage pe Berita Si Meriah si ialokenndu i bas kami nari !
47011005	Kuakap labo aku sitik kal pe ketadingen i bas rasul-rasulndu " si mbelin la teralang e " .
47011006	Banci jadi kurang beluhku ngerana , tapi labo si e nuduhkenca maka kurang pemetehku . Si enda enggo tangkas ibahan kami i bas kai-kai pe arah erbage-bage cara .
47011007	Asum kuberitaken nai Berita Si Meriah si rehna i bas Dibata nari man bandu la aku ngaloken upah i bas kam nari . Alu si e kupeteruk diringku gelah kam ipeganjang . Salah kin aku i bas si e ?
47011008	Perpulungen-perpulungen si deban nge mereken keperlunku ; tempa-tempa kurampasi perpulungen-perpulungen e gelah aku banci erdahin i tengah-tengahndu .
47011009	Asum aku i tengah-tengahndu , adi kekurangen aku , la aku jadi tanggungen ise pe . Kerina kekurangenku icukupi senina-senina si reh i Makedoni nari . Subuk asum si e , bage pe i bas wari-wari si reh enda kujaga kal maka ola aku jadi babanndu .
47011010	Erkiteken kebenaren Kristus si lit i bas aku , la kupelepas ise pe i belang-belang propinsi Akaya ena ngambati kemegahenku e .
47011011	Engkai maka bage ningku ? Perbahan la kin ateku keleng kam ? Ieteh Dibata kap maka keleng ateku kam .
47011012	Kai sikubahan i bas paksa enda terus nge kulakoken gelah ola lit alasen " rasul-rasul " si deban e mujiken dirina alu ngataken maka pendahinna bali ras pendahin kami .
47011013	Sabap kalak si bage rasul-rasul palsu kap . Nipui ia i bas dahinna alu encidahken bana tempa-tempa bali ia ras rasul-rasul Kristus .
47011014	Si enda labo ate mamang ! Sabap Iblis pe banci nalihken rupana gelah teridah ia bali ras malekat terang !
47011015	Jadi labo perkara si mbelin kal e adi persuruhen Iblis e nalihken rupana gelah teridah bali ras persuruhen si mehuli . Kedungenna ugapa pe idatna nge balasen sue ras perbahanenna .
47011016	Sekali nari kukataken : ola ise pe erpengakap maka aku la sehsa . Tapi adi bage pengakapndu , alokenlah aku bagi kalak si la sehsa , gelah banci meganjang sitik cakapku .
47011017	Kai si nandangi kukataken enda labo bekas penjemba Tuhan , tapi aku ngerana bagi kalak si la sehsa .
47011018	Bagi nterem kalak meganjang cakapna erkiteken kemegahen doni , aku pe meganjang ka ateku kubahan cakapku .
47011019	Erkiteken kam kalak pentar , alu ukur menahang la kam megelut man kalak si la sehsa .
47011020	Aminna pe kam iperbudak , tah itipu , tah icari kalak untung i bas kam , tah megombang kalak man bandu , dingen iparap kalak ayondu , la kam megelut man kalak si erbahan bage .
47011021	Si tuhuna mela kuakap ngakuisa , maka kami la ngasup ngelakoken si bage . Tapi adi lit kalak si pang ngerana alu cakap meganjang kerna kai-kai gia , aku pe pang ka nge . Aku ngerana bagi kalak si la sehsa .
47011022	Kalak Jahudi kin ia ? Aku pe kalak Jahudi nge . Kalak Israel kin ia ? Aku pe kalak Israel nge . Kesusuren Abraham kin ia ? Aku pe kesusuren Abraham nge .
47011023	Persuruhen Kristus kin ia ? Bagi kalak adon tempa pengeranangku -- aku lebihen asangken kalak e . Buen aku erdahin . Usuren aku ipenjaraken . Usuren aku iligasi . Gatin aku menam mate .
47011024	Lima nembas aku iligasi kalak Jahudi ; telu puluh siwah kali tep-tep nembas .
47011025	Telu kali aku igudam kalak Roma janah sekali aku ibenteri alu batu . Telu kali karam kapal si kutumpangi , janah sekali bombang-bombang aku i babo lawit sada wari sada berngi dekahna .
47011026	I bas perdalanen-perdalanenku , megati aku jumpa bahaya : bahaya lau mbelin , bahaya kena rampok , bahaya erkiteken teman sebangsangku ras i bas bangsa si deban nari , bahaya i bas kota ras i bas ingan si mesawang , bahaya i lawit , bage pe bahaya i bas teman si pekulah-kulahna erkiniteken .
47011027	I bas aku erdahin mberat dingen latih suhsah e , megati aku la terpedem , megati muas dingen melihe ; megati la lit si man panganenku , megati bergehen erkiteken kurang uis .
47011028	Tambah-tambah si debanna si la kuturiken i jenda , tep-tep wari leket i bas ukurku kecibal kerina perpulungen .
47011029	Adi lit kalak si mesera akapna , ndiganai kin la kugejapken kiniseranna e ? Adi lit kalak si idabuhken ku bas dosa , ndiganai kin la gara pusuh peratenku ?
47011030	Adi la banci lang meganjang cakapku , kerna gegehku si kuranglah cakapku meganjang .
47011031	Dibata , Bapa Tuhan Jesus , si terpuji seh rasa lalap , Ia metehsa maka aku labo erbual .
47011032	Asum aku i Damaskus , wakil raja Aretas nuruh perajurit-perajuritna erjaga i gerbang kota guna nangkap aku .
47011033	Tapi arah sada jendela si lit i bas tembok kuta itantan kalak aku ku teruh tare raga , ndarat i bas kuta e nari . Alu bage pulah aku i bas ia nari .
47012001	Aminna pe la lit gunana , la banci lang meganjang cakapku . Genduari kuturiken kerna pengenehenen ras ketangkasen i bas Tuhan nari .
47012002	Lit kutandai sekalak Kristen ; sepuluh empat tahun si enggo lewat ia rempet iangkat ku adep-adepen Dibata i Surga . Ntah kulana ikut terangkat ntah lang , la kueteh -- Dibata metehsa .
47012003	Sekali nari kukataken : kueteh maka ia rempet iangkat ku Pardis . ( Ntah kin e jadi ikut ras kula ntah lang , la kueteh -- Dibata si metehsa . )
47012004	I je ibegina kata-kata si la terbelasken , si la banci ibelasken manusia .
47012005	Kerna kalak si bage me si ku megahken tapi kerna diringku jine gegehku si kurang nge cakapku meganjang .
47012006	Bahanlah maka nggit aku meganjang ngerana ; aku labo seri ras kalak si la sehsa , sabap si tuhu-tuhu nge si kukataken e . Tapi kutahan kal maka la meganjang cakapku , sabap la ateku ikira kalak aku lebih asa si iidahna i bas aku dingen si enggo ibegina i bas aku nari .
47012007	Gelah ola meganjang ukurku kerna pengenehenen si mejin e , ibereken duri i bas dagingku , e me persuruhen Iblis guna ngeligas aku gelah ola meganjang ukurku .
47012008	Telu kali aku ertoto man Tuhan kerna si enda , gelah ipedauhna min si e i bas aku nari .
47012009	Tapi ngaloi Tuhan , " Cukup kap lias ateKu man bandu ; sabap gegehKu serta kap i bas gegeh si kurang . " Erkiteken si e meriah kal ukurku meganjang ngerana kerna gegehku si kurang gelah gegeh Kristus mengketi aku .
47012010	E maka senang kuakap i bas gegehku si kurang , i bas aku igombang-gombangi kalak , i bas aku kepiceten , bage pe i bas aku isiksa kalak , i bas kesusahen erkiteken Kristus . Sabap adi gegehku kurang , i je me maka aku megegeh .
47012011	Perbahanenku enda bali kal ras perbahanen kalak bodoh -- tapi kam nge si maksasa maka aku bage . Kam nge arusna mujiken aku . Sabap aminna gia labo kai pe aku , si tuhuna labo aku sitik pe ketadingen asangken rasul-rasulndu " si mbelin la teralang e " .
47012012	Tandana maka aku rasul tangkas kap teridah man bandu arah dahinku , e me : megenggeng aku i bas kai-kai pe , idahndu tanda-tanda sengget si kubahan , kulakoken perbahanen-perbahanen si ngelebihi kuasa manusia , bage pe perbahanen-perbahanen si mejin .
47012013	I bas kai kin kam kurang kuperdiateken ibandingken ras perpulungen-perpulungen si deban , seakatan la aku jadi tanggungenndu ? Mahapkenlah kesalahenku e .
47012014	Enda me petelu kaliken aku enggo ersikap lako ndahi kam , janah i bas si e pe labo ateku aku jadi tanggungenndu . Labo sikerajangenndu , tapi kam kap ateku . Sabap labo metunggung anak-anak pepulung erta guna orang tuana , tapi orang tua nge si pepulung erta guna anakna .
47012015	Senang ukurku engkeriken si lit i bas aku , janah lebih asa si e , diringku jine pe nggit aku engkorbankenca guna kam . Reh kurangna kin kekelengenndu man bangku adi sampur kekelengenku man bandu ?
47012016	Tentu iakuindu nge maka labo pernah kam kuberati . Tapi lit ka nge si ngatakenca maka kusidingi kam alu tipu ras akalku .
47012017	Kuga kin ? Pernah kin kubuat untung i bas kam nari arah kalak si kusuruh ndahi kam ?
47012018	Kupindo man Titus gelah idahinandu , bage pe kusuruh senina si deban ikut ras ia . Lit kin Titus muat untung i bas kam nari ? Ma bali nge perukuren ras perbahanen kami ?
47012019	Iakapndu kin kidekah enda iusahaken kami mbela diri kami i adep-adepenndu ? Lang ! I adep-adepen Dibata , i bas persadan ras Kristus nge si tuhuna kami ngerana . Janah kerina si ilakoken kami e , o si kukelengi , gunana majekken kam kap .
47012020	Mbiar aku maka adi reh pagi aku ndahi kam , kudapeti kam la bagi si kuarapken , bage pe aku la bagi si iarapkenndu . Mbiar aku maka kudapeti kam pagi rubat , sician-cianen , gara ukur , pengilas ukur teman alu peganjangken bana , mahan-mahani si la tuhu kerna teman , sicekurak-cekuraken , sigombang-gombangen , ras perpulungen la ratur .
47012021	Mbiar aku maka adi reh pagi aku ndahi kam , mela kuakap ibahan Dibatangku i lebe-lebendu erkiteken kegagalenku . Mbiar ka pe aku maka nterem kalak si enggo erbahan dosa i bas paksa si enggo lewat tangis aku ibahanna sabap lalap ia la nggit jera erlagu la mehuli , erlua-lua , dingen ndalanken perbahanen si la meteh mela .
47013001	Enda me petelu kaliken ateku reh ndahi kam . I bas Pustaka Si Badia lit tersurat , " Tep-tep pengadun maka banci esah arus lit dua tah telu kalak saksina . "
47013002	Lit si man katankenku man bandu , kam si enggo erbahan dosa i bas paksa si enggo lewat , bage pe man kerina kalak si deban . Sanga kerehenku si pedua kaliken enggo kukataken e man bandu , janah genduari pe tupung aku la ras kam , kupersingeti ka maka adi reh ka aku , kerina kalak si erbahan dosa i bas paksa si enggo lepas la banci pulah i bas ukumen nari .
47013003	Tupung si e pagi idatndu nge bukti si ipindondu e , maka Kristus ngerana kap arah aku . Adi Kristus erbahan tindaken man bandu , labo Ia la megegeh , tapi icidahkenNa gegehNa i tengah-tengahndu .
47013004	Tuhu asum Ia ipakuken ku kayu persilang seh mate , Ia la kap ergegeh , tapi Ia nggeluh erkiteken gegeh Dibata . I bas persadan ras Ia , kami pe la kap ergegeh ; tapi i bas dahin kami guna kam , kami pe nggeluh ras Kristus erkiteken kuasa Dibata .
47013005	Pereksalah man bandu : tuhu-tuhu kin kam erkiniteken ? Ujilah man bandu ! Ntah la kin ietehndu maka Jesus Kristus ringan i tengah-tengahndu ? -- Pala la kin kam menang i bas ujian e .
47013006	Kuarap ietehndu maka kami jine labo talu i bas ujian e .
47013007	Ertoto kami man Dibata gelah ola ibahanndu si salah -- labo gelah teridah maka kami enggo menang i bas pengujin e , tapi gelah banci idalankenndu si mehuli , aminna pe tempa teridah kami talu i bas ujian e .
47013008	Sabap la kami ngasup ngelawan kebenaren , tapi ngikutkenca ngenca maka kami ngasup .
47013009	Senang nge ukur kami bicara la gia kami ergegeh , asal kam megegeh . Erkiteken si e ertoto kami man Dibata maka kam mehuli ka mulihken .
47013010	Perbahan si e me maka kubahan surat enda man bandu asum ndauh denga kita sirang ; gelah pagi kenca aku reh , la pedah kasar perbahanenku i bas makeken kuasa si enggo ibereken Tuhan man bangku , kuasa si gunana majekken kam , labo ngeruntuhken kam .
47013011	Dungna , mejuah-juah man bandu o senina-senina ! Pekenalah man bandu mulihi , janah tamakenlah ku bas ukurndu pemindon kami e . Ersadalah arihndu kerina janah erdamelah . Janah Dibata si dem keleng ate dingen kemalemen ate ras kam gelah .
47013012	Sisalam-salamenlah kam alu dem keleng ate bagi si ersenina . Kerina anak-anak Dibata si i jenda ngataken mejuah-juah man bandu .
47013013	
47013014	Lias ate Tuhan Jesus Kristus , kekelengen Dibata , kerembaken Kesah Si Badia ras kam kerina gelah .
48001001	Surat enda i bas aku nari , Paulus , si enggo idilo jadi rasul , labo erkiteken manusia ntah pe erkelang-kelangken manusia , tapi erkiteken Jesus Kristus ras Dibata Bapa si enggo mpekeke Jesus i bas si mate nari .
48001002	Kerina senina-senina si i jenda ras aku ngataken mejuah-juah man perpulungen-perpulungen i Galati .
48001003	Dibata Bapanta ras Tuhan Jesus Kristus mereken lias ate ras kemalemen ate man bandu .
48001004	Guna mulahi kita i bas jaman si jahat enda nari , Kristus enggo ngendesken diriNa erkiteken dosa-dosanta , i bas kepatuhenNa nandangi sura-sura Dibata Bapanta .
48001005	Terpujilah Dibata seh rasa lalap ! Amin .
48001006	Mamang ateku ngenehen kam ! Sabap pedas kal kam nadingken Ia si enggo milih kam erpalasken lias ate Kristus , jenari ikutkenndu " berita si mehuli si deban " .
48001007	Si tuhuna labo lit " berita si mehuli si deban " , tapi si enda kukataken man bandu perbahan lit piga-piga kalak si ngguluti , atena nalihken Berita Si Meriah kerna Kristus e .
48001008	Tapi amin kami pe , ntah malekat i Surga nari , meritaken man bandu berita si mehuli si lain ras Berita Si Meriah si enggo iberitaken kami man bandu e , kena sumpahlah ia !
48001009	Si tuhuna si enda enggo pernah kukataken , tapi genduari kukataken sekali nari ! Adi lit kalak meritaken berita si mehuli man bandu si lain ras Berita Si Meriah si enggo ialokenndu , kena sumpahlah ia !
48001010	Alu bage , kuarapken kin gelah aku iakui manusia ? Lang ! Pengakun i bas Dibata nari nge si kuarapken ! Gelah ngena ate manusia kin si man daramenku ? Adi e kin tujunku , labo aku suruh-suruhen Kristus .
48001011	O Senina-seninangku , kukataken man bandu maka Berita Si Meriah si kuberitaken e labo manusia erbahanca .
48001012	Labo kualoken i bas manusia nari ; la bo ka ise pe ngajarkenca man bangku . Tapi Jesus Kristus jine nge si naksikenca man bangku .
48001013	Enggo ibegindu kuga nai kegeluhenku selaku kalak Jahudi si tutus eragama , kuga nai aku pesega-sega perpulungen-perpulungen Dibata alu kejam dingen kuusahaken ngkernepken ia .
48001014	Asangken kerina teman-temanku kalak Jahudi si sebekbek ras aku , lebihen aku i bas ndalanken agama Jahudi . Tutusen ateku nandangi adat-adat si isusurken nininta asangken ia kerina .
48001015	Tapi Dibata , i bas lias ateNa enggo milih aku ope denga aku tubuh pe , janah idiloNa aku .
48001016	Asum itetapken Dibata guna mpetangkas AnakNa arah aku gelah kuberitaken Berita Si Meriah kerna AnakNa e man bangsa si la kalak Jahudi , labo aku arih-arih ras ise pe .
48001017	Labo aku lawes ku Jerusalem guna njumpai si enggo jadi rasul leben asangken aku . Tapi minter aku lawes ku daerah Arab , jenari mulihken aku ku Damaskus .
48001018	Kenca telu tahun maka aku ku Jerusalem gelah kutandai Petrus . Dua minggu dekahna aku ras ia .
48001019	Ras rasul-rasul si deban la aku jumpa , seakatan Jakup senina Tuhan .
48001020	Kai si kusuratken enda tuhu . Kukataken i lebe-lebe Dibata maka labo aku erbual !
48001021	Kenca si e lawes aku ku daerah-daerah Siria ras Kiliki .
48001022	Paksa si e kalak Kristen si lit i daerah Judea la nandai aku .
48001023	Kai si ikataken kalak ngenca ietehna e me , " Si mbaru enda rusur pesega-sega kami , genduari sangana meritaken Berita Si Meriah kerna Kristus si nai ikernepken atena ! "
48001024	Bage me ipujina Dibata erkiteken aku .
48003001	O kalak Galati bodoh ! Ise kin erbahanca maka kam kena si bage ? Kematen Kristus i kayu persilang enggo tangkas kugambarken i lebe-lebe matandu !
48003002	Jabaplah penungkunen enda : Erkiteken idalankenndu Undang-undang kin maka ialokenndu Kesah Dibata , ntah kin erkiteken ibegindu jenari tek kam Berita Si Meriah e ?
48003003	Oh , seh kal bodohndu ! Enggo ibenakenndu geluhndu si mbaru e alu Kesah Dibata ; atendu kin kegeluhenndu e ibahanndu jadi serta alu kuasandu jine ?
48003004	La kin lit gunana kerina pengalamenndu si pagit e ? Tentu lit !
48003005	Dibata enggo mereken KesahNa man bandu janah ibahanNa tanda-tanda sengget i tengah-tengahndu : si enda jadi erkiteken idalankenndu Undang-undang kin ntah erkiteken ibegindu jenari tek kam Berita Si Meriah e ?
48003006	Si enda bali ras si tersurat i bas Pustaka Si Badia kerna Abraham , " Tek Abraham man Dibata , janah kinitekenna e irkira Dibata jadi kebenaren Abraham si erbahanca ia rembak ras Dibata . "
48003007	Dage arus ietehndu maka si tuhuna si jadi kesusuren Abraham e me kalak si tek man Dibata .
48003008	Pustaka Si Badia enggo leben ngidah maka Dibata ngerembakken si labo kalak Jahudi ras DiriNa erkiteken kinitekenna . Bage pe nai enggo leben iberitaken Dibata Berita Si Meriah man Abraham bagi si tersurat i bas Pustaka Si Badia nina , " Kupasu-pasu kerina manusia i doni enda arah kam . "
48003009	Tek Abraham man Dibata , janah ipasu-pasuNa ia . Bage me pe kerina kalak si tek man Dibata ipasu-pasu bagi Abraham .
48003010	Kalak si ernalem man kengasupenna ndalanken Undang-undang geluhna tetap iancam ukumen Dibata . Sabap i bas Pustaka Si Badia lit tersurat , " Kalak si la tetap ndalanken kerina si tersurat i bas Kitap Undang-undang , isumpahi Dibata me ia ! "
48003011	Tangkas dage maka labo ise pe iperembakken ras Dibata arah ndalanken Undang-undang ; sabap lit tersurat i bas Pustaka Si Badia , " Kalak si iperembakken ras Dibata erkiteken kinitekenna , nggeluh me . "
48003012	Undang-undang labo erpalasken kiniteken , tapi erpalasken perbahanen . Bagi lit tersurat i bas Pustaka Si Badia , " Kalak si ndalanken kerina si tersurat i bas Undang-undang nggeluh me i bas Undang-undang e nari . "
48003013	Tapi Kristus enggo mulahi kita i bas ancamen ukumen si lit i bas Undang-undang e . Enda ibahanNa alu ngendesken diriNa iukum erkiteken kita . Sabap i bas Pustaka Si Badia lit tersurat , " Kalak si igantung i das batang kayu isumpahi Dibata kap . "
48003014	Si enda igengken Kristus gelah pasu-pasu si enggo ipadanken Dibata man Abraham banci ibereken man si labo kalak Jahudi arah Kristus Jesus . Gelah kita , arah kiniteken , banci ngaloken Kesah Si Badia si ipadanken Dibata .
48003015	O senina-senina , kubuat sada contoh i bas kegeluhenta si tep-tep wari : Adi lit dua kalak si enggo ersada arihna dingen enggo iesahken i bas runggun , apai pe ia lanai banci ngataken maka arihna e la esah ntah pe nambahisa .
48003016	Dibata enggo erpadan man Abraham ras kesusurenna . I bas Kitap si Badia labo ikataken , " ras man kesusuren-kesusurenndu , " ertina nterem jelma . Tapi isuratken , " ras man kesusurenndu , " ertina sekalak saja , e me Kristus .
48003017	Maksudku e me : Dibata enggo erbahan sada iketen padan janah erpadan guna nehkenca . Undang-undang si reh empat ratus telu puluh tahun kenca si e la ngasup erbahanca mosar iketen padan e seh maka masap ibahanna padan Dibata e .
48003018	Sabap adi pemere si ibereken Dibata erpalasken Undang-undang kin , maka si e labo erpalasken padan Dibata . Tapi erkiteken Dibata enggo erpadan nge maka iberekenNa man Abraham .
48003019	Adi bage , kai kin tujun Undang-undang e ? Undang-undang itambahken guna nuduhken si salah . Undang-undang e erguna seh reh sekalak i bas Kesusuren Abraham , si man baNa ibereken padan e . Undang-undang e isehken malekat-malekat arah sekalak kelang-kelang .
48003020	Tapi sekalak kelang-kelang labo perlu adi labo lit dua pihak ; janah " Dibata sada kap " , e me palas kinitekenta . Si enda la teridah alu tangkas arah mereken Undang-undang arah sekalak kelang-kelang , tapi tangkas i bas Dibata erbahan padan man Abraham secara langsung .
48003021	Ntah kin si enda ertina maka Undang-undang e erlawanen ras padan Dibata ? Tentu lang ! Adi banci kin kepe manusia ndat kegeluhen alu patuh nandangi Undang-undang , si enda ertina maka manusia banci rembak ras Dibata arah Undang-undang e .
48003022	Tapi rikutken si tersurat i bas Pustaka Si Badia kerina manusia i doni enda ikuasai dosa ; erkiteken si e pemere si ipadanken erpalasken kiniteken man Jesus Kristus e banci ibereken man kalak si tek .
48003023	Ope denga kiniteken enda reh , kita ipenjaraken Undang-undang bagi kalak tahanen , seh maka kiniteken e ipetangkas .
48003024	Alu kata si deban Undang-undang e desken sekalak pengawas si tugasna naruhken kita kempak gurunta , e me kap Kristus , gelah kita iperembakken ras Dibata erkiteken kinitekenta .
48003025	Genduari erkiteken enggo seh kita i bas kiniteken e , Undang-undang e lanai erkuasa man banta .
48003026	Arah kiniteken me maka kam kerina jadi anak-anak Dibata i bas persadanndu ras Kristus Jesus .
48003027	Kam enggo ipersada ras Kristus arah lakon peridin , e maka enggo lit i bas kam biak-biak Kristus e .
48003028	Dage lanai bo erndobah kalak Jahudi tah kalak Junani , budak tah kalak bebas , dilaki ras diberu . Sabap kerina nge kam sada i bas Kristus Jesus .
48003029	Adi kam sikerajangen Kristus , kesusuren Abraham me kam , janah ialokenndu me kai si enggo ipadanken Dibata .
48004001	Tapi perlu kutambahken : Asum anak-anak denga si ngalo tading-tadingen , bagi budak ia ibahan aminna pe ia nge si tuhuna si mada kerinana .
48004002	Asum ia nguda denga , lit si ngepkep ia dingen si nggancih ia i bas kerina urusenna seh ku paksa si itetapken bapana .
48004003	Bage me pe nai , asum kita langa dewasa , kita pe jadi budak kuasa-kuasa si lit i doni enda .
48004004	Tapi kenca enggo genep paksana , enggo isuruh Dibata AnakNa . AnakNa e tubuh arah sekalak diberu , janah nggeluh i teruh Undang-undang kalak Jahudi .
48004005	Guna nebusi kalak si i teruh Undang-undang , gelah banci kita iangkat jadi anak-anak Dibata .
48004006	Tandana maka kam anak-anak Dibata , isuruh Dibata Kesah AnakNa ku bas pusuhta , e me Kesah si erlebuh , " Bapa , o Bapangku . "
48004007	E maka lanai bo kam budak , tapi anak . Janah erkiteken kam anakNa , ibereken Dibata me man bandu kerina si enggo isikapkenNa guna anak-anakNa .
48004008	Nai la itandaindu Dibata , e maka kam iperbudak dibata-dibata situhuna si e labo Dibata .
48004009	Tapi genduari enggo itandaindu Dibata ntah pe ulin ikataken Dibata enggo nandai kam ; ma la metunggung adi mulihken ka kam italuken kuasa-kuasa si la ergegeh dingen musil e ? Engkai maka mulihken atendu jadi budakna ?
48004010	Ipegermetkenndu kerna wari-wari , bulan , paksa-paksa erkerja ras tahun-tahun si tertentu .
48004011	Aru ateku nandangi kam . Sia-sia kin ndia kerina kelatihenku man bandu ?
48004012	O senina-seninangku , kupindoken man bandu : jadilah kam bagi aku , sabap aku pe bali nge ras kam . Kam labo pernah ersalah man bangku .
48004013	Ingetndu denga kin ngkai maka kuberitaken Berita Si Meriah e man bandu tangtangna nai ? E me perbahan penakitku .
48004014	Janah aminna pe penakit si lit i bas kulangku e jadi sada percuban man bandu , la aku ihinandu ntah pe itulakndu . Tapi ialokenndu aku tempa-tempa bagi malekat Dibata , tempa-tempa bagi Kristus Jesus .
48004015	Meriah kal ukurndu ! Kai kin si enggo jadi ? Kueteh maka paksa si e nai , adi banci nggit kam ncungkil matandu jenari merekenca man bangku .
48004016	Imbangndu kin iakapndu aku genduari erkiteken kuturiken man bandu si tuhu-tuhu e ?
48004017	Kalak si deban ndai iperdiatekenna kal kam , tapi sura-surana la mehuli . Ia ersura-sura guna nirangken kam ras aku , gelah iperdiatekenndu ia bagi ia mperdiateken kam .
48004018	Mehuli nge mperdiateken kalak , adi mehulilah tujunna . Katawari pe mehuli bage labo saja paksa aku ras kam .
48004019	O anak-anakku si kukelengi ! Erkiteken kam , ngenanami kiniseran aku sekali nari bagi sekalak pernanden asum mupus , seh biak Kristus lit i bas kam .
48004020	Mesikel kal aku ras kam genduari , gelah banci kusambari pengeranangku alu si deban man bandu . Aru kal ateku kerna kam !
48004021	Man bandu si ersura-sura nggeluh i teruh Undang-undang nungkun aku : La kin ibegindu kai si ikataken i bas Kitap Undang-undang ?
48004022	I je lit tersurat maka Abraham dua anakna : Sekalak anak diberu budak , sekalak nari anak diberu si bebas .
48004023	Anakna si tubuh i bas diberu budak e nari , tubuh rikutken sura-sura manusia , tapi anakna si tubuh i bas diberu si bebas e nari tubuh erkiteken padan Dibata .
48004024	Enda banci ibahan jadi sada anding-andingen : diberu si dua kalak e , e me dua iketen padan , sada si Hagar asalna i Deleng Sinai nari , janah anak-anakna tubuh i bas perkawanen .
48004025	Hagar iandingken ras Deleng Sinai i taneh Arab , janah ia me iandingken ras kota Jerusalem si genduari , si jadi budak ras kerina si ngianisa .
48004026	Tapi Jerusalem si i datas , bebas , janah ia me nandeta .
48004027	Sabap i bas Pustaka Si Badia lit tersurat : " Meriahlah atendu o diberu si la banci mupus ! Rendelah dingen ersuraklah alu meriah , o kam si la pernah ngenanami kiniseran mupus ! Sabap teremen me anak diberu si itadingken perbulangenna , asangken anak diberu si erperbulangen . "
48004028	Genduari o kam senina-seninangku , kam me anak-anak Dibata erkiteken padanNa e , bali ras si Isak .
48004029	Paksa si e nai igasgasi anak si tubuh rikutken sura-sura manusia e anak si tubuh erkiteken sura-sura Kesah Dibata . Bage me pe genduari .
48004030	Tapi kai si ikataken Pustaka Si Badia ? I je lit tersurat , " Pelaweslah diberu budak e ras anakna ; sabap anak diberu juak-juak e labo ikut dat bagin i bas tading-tadingen bapana ras anak diberu si bebas e . "
48004031	Bage me o senina-seninangku , kita labo anak diberu budak tapi anak diberu si bebas .
48005001	Kita enggo bebas genduari , sabap Kristus enggo mbebasken kita ! Erkiteken si e tetaplah bagi kalak bebas , janah olanai kam nggit itindih pasangen bagi budak .
48005002	Begikenlah ! Aku , Paulus , ngataken man bandu : Adi ipelepasndu dirindu isunatken , e nuduhken maka Kristus la lit ertina man bandu .
48005003	Sekali nari kupersingeti : Kalak si mpelepas dirina isunatken , arus idalankenna kerina si tersurat i bas Kitap Undang-undang .
48005004	Janah kam si ersura-sura iperembakken ras Dibata arah ndalanken Undang-undang , isirangkenndu kap dirindu i bas Kristus nari . Kam enggo sirang i bas lias ate Dibata nari .
48005005	Adi kami , iarapken kami maka Dibata ngerembakken kami ras DiriNa . Enda me si itimai kami alu dem pengarapen , alu kuasa Kesah Dibata si erdahin arah kiniteken kami .
48005006	Sabap adi ersada kita ras Kristus Jesus , lanai bo jadi soal ersunat ntah la ersunat . Si pentingna kal e me erkiniteken man Jesus Kristus janah kiniteken e teridah arah nehken keleng ate .
48005007	Nai mehuli kal perbahanenndu ! Ise kin erbahanca maka lanai kam patuh nandangi pengajaren si tuhu-tuhu e ? Kuga ibahanna ngerintak kam ?
48005008	Si ngerintak kam e labo Dibata si milih kam .
48005009	Bagi si ikataken kalak , " Ragi si sitik banci ibahanna macem tepung si melala . "
48005010	Amin bage gia erkiteken persadanta ras Tuhan , tek denga nge aku maka labo sambar ukurndu , janah tek aku maka kalak si ngguluti ukurndu e , aminna ise gia ia , la banci lang iukum Dibata me .
48005011	Kerna aku o senina-senina , adi tetap kin kuberitaken maka ersunat e perlu , tentu aku lanai bo tetap iayak-ayak ! Sabap adi tuhu kin si enda , tentu kai si kuberitaken kerna kayu persilang Kristus labo mpeturah permusuhen .
48005012	Ateku min maka kalak si ngguluti kam e labo saja isunatkenna bana , tapi pe iburihinalah bana .
48005013	Kerna kam o senina-seninangku , kam enggo ipilih Dibata gelah bebas . Tapi jagailah maka ola kebebasenndu e jadi alasen si erbahanca kam ikuasai perukurenndu secara manusia . Tapi berelah maka keleng ate njemba-njemba kam guna si sampat-sampaten .
48005014	Sabap kerina Undang-undang ipersada i bas sada pedah , e me , " Kelengilah temanndu manusia bagi kam ngkelengi dirindu . "
48005015	Tapi adi bagi rubia-rubia perbahanenndu , si karaten dingen si atahen kam , metengetlah ; adi la kam metenget nandangi kernep me persadanndu e .
48005016	Sura-surangku e me : Kesah Si Badia min si negu-negu kegeluhenndu maka ola iikutkenndu perukurenndu secara manusia .
48005017	Sura-sura ukur manusia erlawanen ras Kesah Si Badia , janah Kesah Si Badia erlawanen ras sura-sura ukur manusia . Si dua enda ermusuhen , janah si enda ertina maka la banci idalankenndu peratenndu .
48005018	Adi Kesah Si Badia negu-negu kam lanai bo kam iteruh Undang-undang .
48005019	Perbahanen-perbahanen si erpalasken sura-sura ukur manusia tangkas kap . Si enda teridah i bas : erlua-lua , si nggesuh , la meteh mela ;
48005020	nembah man berhala ras erbahan ilmu sihir ; simusuhen , rubati , mecimberu , perampus dingen kepentingenna saja ngenca iukurina . Erbahan perpecahen dingen erpihak-pihak .
48005021	Sician-cianen , mabuk , pesta minem-minem seh mabuk ras si debanna . Kukataken man bandu genduari , bagi enggo kukataken bandu nai maka , kalak si ndalanken perbahanen-perbahanen si bagi enda labo banci dat bagin i bas Kinirajan Dibata si reh pagin .
48005022	Tapi ulih Kesah Si Badia e me : lit kekelengen , lit keriahen dingen lit kemalemen ate , lit kesabaren , idalankenna perbahanen si mehuli , mehuli ia , setia .
48005023	Meteruk ukurna dingen ngasup engkuasai diri . Kerna si enda la lit isingetken pe i bas Undang-undang .
48005024	Bage me kalak si enggo jadi sikerajangen Kristus Jesus ; perukurenna secara manusia enggo ibunuhna i kayu persilang rikut ras kerincuhen dagingna bage pe sura-surana .
48005025	Erkiteken Kesah Si Badia me si mereken kegeluhen man banta , e maka lagu langkahta pe arus rikutken peraten Kesah e .
48005026	La banci meganjang ukurta , ntah sitokoh-tokohen , ntah pe sician-cianen .
48006001	O senina-seninangku , adi lit sekalak si terdat ersalah , kam si nggeluh rikutken Kesah Si Badia arus min negu ia alu manjar-anjar gelah mulihken ia ku dalan si mehuli . Janah jagalah dirindu sekalak-sekalak sabap kam pe banci ka nge kena percuban .
48006002	Sisampat-sampatenlah kam i bas maba baban geluh enda . Alu bage isehkenndu kap Undang-undang Kristus .
48006003	Adi lit kalak erpengakap maka ia mehaga , tapi kai pe si lang , itipuna me bana .
48006004	Sekalak-sekalak arus nguji lagu langkahna jine . Alu bage banci megah kerna dirina jine alu la mbanding-mbandingken dirina ras kalak si deban .
48006005	Sabap sekalak-sekalak simaba babanna nge .
48006006	Kalak si ngaloken pengajaren Kristus arus iraskenna kerina si mehuli si lit i bas ia ras guruna .
48006007	Ola tipu bandu ; ise pe labo ngasup nokohi Dibata . Si isuan manusia e ka nge iperanina .
48006008	Adi merdang kalak i bas juma perukuren secara manusia , iperanina , me ulihna si la banci la macik i bas juma perukurenna e nari . Adi nuan ia i bas juma Kesah Si Badia , iperanina me kegeluhen si rasa lalap i bas Kesah Si Badia e nari .
48006009	E maka ola min kita erleja-leja erbahan si mehuli ; sabap adi tetap tutus ateta ndalanken si e , seh me paksana siperani ulihna .
48006010	E maka i bas tep-tep kesempaten , sibahanlah si mehuli man kerina manusia , terlebih-lebih man teman-temanta si sada kiniteken .
48006011	Nehenlah kuga belinna tulisenku enda si kusuratken alu tanku jine !
48006012	Kalak si peganjang-ganjangken bana janah si megah akapna kerna barang-barang si arah darat , ia me si ersura-sura maksa kam gelah isunatken . Si enda idalankenna gelah ola ia iayak-ayak erkiteken kayu persilang Kristus .
48006013	Sabap kalak si nunatken pe la ndalanken Undang-undang . Ersura-sura ia nunatken kam gelah megah iakapna erkiteken patuh kam man adat e .
48006014	Adi aku , kerna kayu persilang Tuhanta Jesus Kristus e ngenca kuakap megah . Sabap erkiteken kayu persilang e , doni enda enggo kuakap mate , janah aku pe enggo mate iakap doni enda .
48006015	E maka lanai jadi soal sekalak isunatken ntah lang . Si pentingna e me gelah kalak jadi tinepa si mbaru .
48006016	Janah man kalak si patuh nandangi cara si enda , kupindoken man Dibata gelah ibereken Dibata man bana kemalemen ate ras perkuah ate bage pe man kerina Israel Dibata .
48006017	Si perpudina , olanai min ise pe nuhsahi aku , sabap i bas kulangku lit cining-cining si nuduhken maka aku juak-juak Jesus .
48006018	Lias ate Tuhanta Jesus Kristus ras kam kerina min o senina-senina . Amin .
49001001	Surat enda i bas aku nari , Paulus , si enggo jadi rasul Kristus Jesus rikutken peraten Dibata . Man anak-anak Dibata i Epesus , kalak si tutus i bas kegeluhenna i bas persadan ras Kristus Jesus .
49001002	Lias ate Dibata Bapanta ras Tuhan Jesus Kristus dingen kemalemen ate man bandu gelah .
49001003	Terpujilah Dibata Bapa Tuhanta Jesus Kristus ! Sabap erkiteken persadanta ras Kristus , enggo ipasu-pasuNa kita , alu erbage-bage pemere pertendin si lit i bas ingan si meganjang .
49001004	Ope denga ijadiken Dibata doni enda , enggo ipilihNa kita jadi sikerajangenNa arah persadanta ras Kristus gelah kita badia dingen la ersalah i lebe-lebeNa . Erkiteken keleng ateNa .
49001005	Enggo itetapkenNa maka arah Jesus Kristus ialokenNa kita jadi anak-anakNa . Enda me si ngena ateNa dingen sura-suraNa .
49001006	Terpujilah Dibata erkiteken kiniulinNa si mulia , si icidahkenNa man banta arah pemereNa i bas AnakNa si ikelengiNa .
49001007	Sabap erkiteken Kristus enggo kita itebusi , e me dosa-dosanta enggo ialemi Dibata . Seh kal belinna kiniulin Dibata .
49001008	Si ikusekenNa man banta seh riba-iba , alu dem kepentarenNa dingen pengertinNa .
49001009	Rikutken sura-suraNa , ipetangkasNa man banta sura-suraNa si terligen , si enggo kin itetapkenNa guna isehkenNa arah Kristus .
49001010	Rencana Dibata si isehkenNa kenca seh paksana e , e me guna mpersadaken kerina si nasa lit , subuk i Surga bage pe si i doni , gelah Kristus jadi kepalana .
49001011	Kerina ibahan Dibata sue ras si ngena ateNa dingen rikutken si enggo itetapkenNa . Tangtangna nari kita enggo ipilih Dibata sabap Ia ersura-sura gelah kita dat bagin i bas kai si enggo jadi sikerajangen Kristus .
49001012	Janah gelah kita , kalak si pemena erpengarapen man Kristus , nggeluh tama pujin man kemulian Dibata .
49001013	Bage pe kerna kam : Asum ibegindu berita si tuhu-tuhu , Berita Si Meriah si maba keselamaten man bandu , tek kam man Kristus , janah itamaken Dibata cap i bas kam , tandana kam sikerajangenNa , alu mereken Kesah Si Badia si enggo ipadankenNa .
49001014	Kesah e me jadi jaminen maka sialoken me kai si enggo ipadanken Dibata man anak-anakNa . Kesah e pe jadi jaminen man banta maka la banci lang idungi Dibata dahinNa guna nebusi kita , kalak si enggo jadi sikerajangenNa . Terpuji dingen ermulialah Dibata .
49001015	Erkiteken si e , kenca kubegi maka kam enggo erkiniteken man Tuhan Jesus , dingen keleng atendu man kerina anak-anak Dibata .
49001016	La aku erngadi-ngadi ngataken bujur man Dibata kerna kam . La aku lupa notoken kam .
49001017	Kupindoken man Dibata Tuhanta Jesus Kristus , Bapa si ermulia , gelah iberekenNa man bandu kesah kepentaren dingen ipetangkasNa diriNa man bandu gelah itandaindu Ia .
49001018	Kupindo man Dibata gelah italangiNa pusuh peratenndu gelah terang pengangkanndu . Alu bage banci ietehndu kai si banci iarapkenndu i bas Dibata si ndilo kam , bage pe gelah ietehndu maka seh kal buena erta-erta si mulia si isikapken Dibata man anak-anakNa .
49001019	Ras gelah ietehndu maka seh kal belinna Kuasa Dibata erdahin i bas kita si tek man Kristus . Kuasa si erdahin i bas kita e , bali ras kuasaNa si mbelin .
49001020	Si ipakeNa asum Ia mpekeke Kristus i bas si mate nari , janah ipekundulNa Ia arah kemuhenNa i bas ingan si meganjangna .
49001021	Kuasa Kristus e ndauh kal ganjangen asangken kerina kuasa pemerentah ras penguasa si la teridah , dingen ganjangen asangken kerina peminpin ras tuan-tuan si la teridah , janah pangkatNa ganjangen asangken kerina pangkat si terbelasken , subuk i bas paksa enda , bage pe i bas paksa si reh pagin .
49001022	Dibata namaken kerina si nasa lit ku teruh tapak-tapak nahe Kristus , janah ibereken Dibata Ia man perpulungen jadi kepala i bas kai-kai pe .
49001023	Perpulungen e me kula Kristus , janah kula e me si ngkuhi Ia , janah Kristus me si ngkuhi kerina si nasa lit subuk i japa pe .
49002001	I bas paksa si lewat , erkiteken salahndu ras dosa-dosandu , mate pertendinndu .
49002002	Paksa si e nai iikutkenndu kebiasan doni si jahat . Iikutkenndu peminpin penguasa-penguasa si lit i bas awang-awang , e me kesah si genduari erdahin i bas kalak si la nggit erkemalangen man Dibata .
49002003	Si tuhuna kita pe nai bali nge ras kalak enda . Kita nai nggeluh rikutken sura-suranta saja janah sidalanken si sentudu ras sura-sura kulanta ras ukurta . Sue ras biakta , kita pe bali ras kalak si deban , patut ngenanami pernembeh ate Dibata .
49002004	Tapi perkuah ate Dibata la ersibar , janah mbelin kal keleng ateNa man banta .
49002005	Seh maka asum kita mate i bas pertendin erkiteken salahta , ipegeluhNa kita mulihi radu ras Kristus . Erkiteken lias ate Dibata nge maka kam enggo terkelin .
49002006	I bas persadanta ras Kristus Jesus , ipekeke Dibata kita ras Kristus , janah ipekundulNa kita ras Ia i bas ingan si meganjang .
49002007	Si enda ibahan Dibata gelah seh rasa lalap icidahkenNa kiniulinNa si lanai kal lang-lang belinna , e me lias ateNa man banta i bas Kristus Jesus .
49002008	Sabap erkiteken lias ate Dibata nge maka kam enggo terkelin , erkiteken tek kam man Kristus . Labo bekas perbahanenndu , tapi pemere Dibata kap e .
49002009	Labo ulih pendahinndu e , e maka labo lit dalanna ise pe muji bana .
49002010	Tinepa Dibata kap kita ; i bas persadanta ras Kristus Jesus , ijadikenNa kita guna ndahiken dahin-dahin si mehuli si enggo leben irencanakenNa , gelah sidahiken e .
49002011	Kam si labo kalak Jahudi , ingetlah kuga nai kam . Kalak Jahudi nggelari kam kalak si " la ersunat " tapi dirina igelarina kalak si " ersunat " e me kerna adat si ilakoken manusia nandangi kulana .
49002012	Paksa e nai kam sirang ras Kristus . Nai kam kalak tandang-tandang si la atan i bas warga Israel si terpilih . La lit baginndu i bas iketen padan si erpalasken padan Dibata man anak-anakNa . Kam nggeluh i doni enda la erpengarapen , dingen la er-Dibata .
49002013	Tapi genduari i bas persadanndu ras Kristus Jesus , kam si nai ndauh , genduari enggo ibaba rembak ras kami erkiteken kematen Kristus .
49002014	Sabap Kristus e kap si ndameken kita , alu njadiken si dua pihak e jadi sada . Kristus jine alu dareh dagingNa enggo ngeruntuhken tembok si nirangken bangsa-bangsa e dingen si erbahanca ia tetap ermusuhen .
49002015	ImasapkenNa Undang-undang agama Jahudi alu pedah-pedahNa ras aturen-aturenNa , gelah bangsa si dua e ijadikenNa jadi manusia si mbaru si ersada ras Kristus . Alu bage ibahanNa perdamen man banta .
49002016	Alu kematenNa i kayu persilang ikernepkenNa permusuhen e . Alu kayu persilang ipersadakenNa si dua bangsa e jadi sada kula janah iperdamekenNa ras Dibata .
49002017	Bage me Kristus reh , janah iberitakenNa Berita Si Meriah kerna perdamen man kerinana , subuk man bandu si nai ndauh sirang ras Dibata bage pe man kami si rembak ras Ia .
49002018	Erkiteken Kristus me maka kita dua mbelahna ndat hak ngadap man Bapa arah Kesah si Sada e .
49002019	E maka kam si labo kalak Jahudi lanai kam kalak asing ntah pe pertandang . Kam pe genduari enggo jadi sada warga ras anak-anak Dibata dingen enggo jadi anggota keluargaNa .
49002020	Kam pe ipajekken i babo palas si itamaken rasul-rasul ras nabi-nabi , janah Kristus jine me palas persukina .
49002021	Si nentuken susunen kerina bagin-bagin bahan-bahanen e . Bahan-bahanen e tambah belinna janah jadi Rumah Pertoton si Badia i bas Tuhan .
49002022	I bas persadanndu ras Kristus , kam pe ras kerina kalak si deban iranggut jadi sada rumah , i ja Dibata ringan alu KesahNa .
49003001	Erkiteken si enda me maka ertoto aku man Dibata , aku Paulus , si ipenjaraken erkiteken Kristus man gunandu kalak si labo Jahudi .
49003002	Tentu enggo ibegindu uga Dibata ngangkat aku jadi serayanNa guna nehken lias ateNa guna kepentingenndu .
49003003	Dibata nge si petangkassa man bangku maka kuertiken rahasiaNa si terbuni . Kerna si enda enggo kusuratken alu gendek man bandu ,
49003004	janah adi iogendu kai si enggo kusuratken e , tentu iangkandu uga bagesna pengertinku kerna rahasia Kristus e .
49003005	Gelgel nari rahasia enda la ipebetehkenNa man manusia , tapi genduari enggo ipetangkas Dibata alu KesahNa man rasul-rasul ras nabi-nabiNa .
49003006	RahasiaNa enda e me : Arah Berita Si Meriah , kalak si labo Jahudi pe ikut dat bagin kai si enggo isikapken Dibata . Kalak enda enggo ikut jadi ring-ring i bas sada kula , janah ikut pe dat bagin i bas padan si enggo ibahan Dibata i bas Kristus Jesus .
49003007	Aku enggo iangkat jadi serayan Berita Si Meriah arah pemereNa si khusus , si iberekenNa alu gegeh kuasaNa .
49003008	Aku me si la metunggungna i bas kerina anak-anak Dibata . Amin bage pe erkiteken lias ateNa iberekenNa ka nge man bangku tugas istimewa , e me guna meritaken Berita Si Meriah man si labo kalak Jahudi kerna kinibayaken Kristus si la ersibar .
49003009	Janah gelah kerina manusia ngidah pelaksanan rencana Dibata si terbuni e . Dibata si njadiken kerina si nasa lit , muniken rahasia enda nai-nai nari .
49003010	Gelah genduari arah perpulungen , kerina peminpin penguasa-penguasa ingan si meganjang meteh kepentaren Dibata si melala tempasna .
49003011	Si enda ibahan Dibata rikutken rencana si kekal , si idungiNa arah Kristus Jesus Tuhanta .
49003012	I bas kita ersada ras Kristus dingen erkiteken tek kita man baNa lit hakta guna ngadap ku lebe-lebe Dibata alu la biar-biaren .
49003013	E maka kupindoken man bandu ola kam biar-biaren kerna kiniseran si kunanami erkiteken kam ; si tuhuna kiniseranku enda arus erbahanca megah akapndu .
49003014	Erkiteken si e maka aku erjimpuh i lebe-lebe Bapa .
49003015	I bas Ia nari me kerina kinibapan i doni enda ras i Surga ndatken pengesahen .
49003016	Kupindoken man Dibata gelah i bas kinibayakenNa si la ersibar nari iberekenNa man bandu kuasa arah KesahNa guna mpegegehi pusuh peratenndu .
49003017	Janah gelah Kristus ringan i bas pusuhndu erkiteken kam tek man baNa . Ertoto aku gelah kam rurat dingen erpalas i bas keleng ate .
49003018	Gelah raduken kerina anak-anak Dibata ngasup kam ngangka kuga belangna , gedangna , ganjangna ras bagesna keleng ate Kristus e .
49003019	Tuhu , mbera-mbera ietehndu keleng ateNa e aminna gia keleng ateNa ngelebihi kerina pemeteh , seh maka kam idemi alu biak Dibata si serta .
49003020	Pujin man Dibata si ngasup erbahan kai pe ndauh beliden asangken ngasup kita mindosa ntah pe ngukurisa alu kuasaNa si sangana erdahin i bas kita .
49003021	Kemulian man baNa i bas perpulungen ras i bas Kristus Jesus , rasa lalap seh rasa lalap . Amin .
49004001	E maka aku , si i bas penjara erkiteken kudahi dahin Tuhan , mindo man bandu : Nggeluh lah sue ras kecibalndu si enggo iaturken Dibata man bandu , asum tangtangna kam idiloNa guna ngikut Kristus .
49004002	Meteruk min ukurndu , lemah lembut , dingen saber . Ola kam pergelut sapih-sapih kam , erkiteken kekelengen si lit i bas kam .
49004003	Usahakenlah tuhu-tuhu maka persadanndu si ibereken Kesah e tetap irakut alu enteguh i bas perdamen .
49004004	Sada ngenca kula , janah sada ngenca Kesah . Bage me pe kam kerina idilo ku bas sada pengarapen .
49004005	Sada ngenca Tuhan , sada kiniteken , sada peridin ;
49004006	sada ngenca Dibata , e me Bapa kerinana . Ia i babo kerina si nasa lit , si erdahin arah kerina si nasa lit dingen si nggeluh i bas kerinana .
49004007	Man banta sekalak-sekalak enggo ibereken kengasupen si khusus sue ras baginta si patut si ibereken Kristus erpalasken lias ateNa .
49004008	Bagi lit tersurat i bas Pustaka Si Badia , " Asum Ia nangkih ku ingan si meganjangna , nterem ibabana kalak tabanen i bas barisen arak-arakenNa ; dingen iberekenNa pemere-pemere man manusia . "
49004009	Kai kin ertina " Ia nangkih " e ? Ertina e me : perlebe Ia nusur ku ingan si meterukna kal , i doni enda .
49004010	Ia si nusur e , Ia ka si nangkih ku ingan si ganjangen dingen dauhen asa kerina langit , gelah idemiNa kerinana .
49004011	Ia si " mereken pemere-pemere man manusia . " Deba ibahanNa jadi rasul , deba jadi nabi ; lit deba jadi perBerita si Mehuli , lit deba jadi si mpermakani perpulungen ras guru-guru .
49004012	Si enda ibahanNa gelah kerina anak-anak Dibata sikap ndahiken dahin pelayanen majekken kula Kristus .
49004013	Alu bage dungna ersada kinitekenta ras penandainta kerina nandangi Anak Dibata ; kita dewasa , janah dungna seh kita ku tingkat kedewasan Kristus si serta e .
49004014	Alu bage lanai kita bali ras anak-anak , iombang-ambingken galumbang dingen ijole-joleken ku jah ku je alu angin pengajaren kalak penipu ; ibabaina kalak si deban papak alu penebu-nebuna si guak .
49004015	Tapi alu nuriken si tuhu-tuhu alu dem ate keleng , reh belinna kita jenari seh ku tingkat kesempurnan Kristus . Ia kap takal janah ,
49004016	ku Ia me kerina kula e irakut . Kerina ringring e iranggut dingen ipersada alu penampat urat si lit i bas ringring e .
49004017	I bas gelar Tuhan kukataken man bandu gelah itengetindu enda : olanai kam nggeluh bagi kalak si la nandai Dibata , si la erguna perukurenna ,
49004018	dingen gelap pengertinna . La lit baginna i bas kegeluhen si ibereken Dibata , sabap lanai kal lang-lang ia bodohna , dingen mersik ukurna .
49004019	Lanai sitik pe ia meteh mela ; ipelepasna dirina italuken sura-surana si jahat , janah ilakokenna kerina si la mehuli alu la alang-alangen .
49004020	Labo e si ipelajarindu i bas Kristus .
49004021	Ma enggo ibegindu kerna Kristus , janah selaku ajar-ajarNa , ma enggo kam iajari kerna si mehuli si lit i bas Ia ?
49004022	Dage tangtangilah manusia si male , si erbahanca kam nggeluh bagi si nggo-nggona . Manusia si male si meneken bana alu sura-surana si nipu .
49004023	Pusuh peratenndu ras perukurenndu kerina arus ipelimbarui .
49004024	Pakelah manusia si mbaru si itepa rikutken tempas Dibata , dingen encidahken bana i bas kegeluhen si tuhu-tuhu adil dingen badia .
49004025	Olanai erbual ! Kerina arus nuriken si tuhu-tuhu man seninana , sabap kerina kita ringring i bas sada kula .
49004026	Adi merawa kam , ola seh erdosa . Janah ola simpan rawandu seh ben wari .
49004027	Ola bere kesempaten man si Iblis .
49004028	Kalak si nangko gelgel nari , olanai ia nangko . Erdahinlah ia alu mehuli guna ncariken keperlunna , janah gelah lit i bas ia guna nampati kalak si i bas kepiceten .
49004029	Adi kam ngerana ola sitik pe belasken cakap si la erturi-turin . Tapi kata-kata si ergunalah belasken , si banci nampati kalak si deban rikutken perluna , gelah kata-katandu e maba kiniulin man si megisa .
49004030	Ola ceda ate Kesah Dibata ibahanndu , sabap Kesah e kap capna maka kam sikerajangen Dibata . Kesah e jaminen maka reh me warina Dibata ndungi dahinNa mulahi kam .
49004031	Tadingken cian ate , perampus ras pernembeh . Olanai kam si isak-isaken ntah si cekurak-cekuraken . Olanai sitik pe erelem-elem .
49004032	Tapi melias dingen mesayanglah sapih-sapih kam . Si alem-alemenlah bagi Dibata enggo ngalemi kam i bas Kristus .
49005001	Erkiteken kam anak-anak kekelengen Dibata , usihlah Ia .
49005002	Geluhndu arus erpalasken keleng ate , bagi Kristus enggo engkelengi kita , dingen ngendesken kesahNa man gunanta . Ia enggo mpersembahken diriNa jadi persembahen si merim si ngena ate Dibata .
49005003	Erkiteken kam anak-anak Dibata , la patut terjadi i tengah-tengahndu erlua-lua , erlagu la mehuli ntah pe merangap ; ibelasken pe ola .
49005004	Bage pe la patut ibelaskenndu cakap caram , cakap si lang-lang ntah pe cakap si kemali . Tapi pujilah Dibata .
49005005	Perlu ietehndu maka kalak si erlua-lua , kalak si erlagu la mehuli ntah pe kalak merangap ( merangap bali kap ras nembah man berhala ) la dat bagin i bas Kinirajan Kristus ras Dibata .
49005006	Ola pelepas ise pe nipu kam alu kata si sia-sia ; sabap erkiteken si e me kerina maka reh rawa Dibata man kalak si la nggit ngikutken Ia .
49005007	E maka ola erkandu-kandu ras kalak si bage .
49005008	Kam gelgel nari i bas gelap , tapi genduari enggo i bas terang , erkiteken kam enggo jadi anak-anak Tuhan . E maka kam arus nggeluh bagi kalak i bas terang .
49005009	Sabap mbelin perulihen terang , e me erbage-bage si mehuli , si bujur ras si tuhu-tuhu .
49005010	Daramilah kai si ngena ate Tuhan .
49005011	Ola kam ikut i bas perbahanen kalak si gelap si sia-sia . Tapi bukakenlah perbahanen-perbahanen si bage .
49005012	Si tuhuna ncakapken kerna kai si ibahanna alu erbuni-buni e pe mereha nge .
49005013	Janah kai si ibukaken i bas terang , tangkas me .
49005014	Janah kerina si banci idah alu tangkas , e terang gelarna . E me sabapna maka ikataken i bas ende-enden : " Medakkenlah , o , kam si tunduh , janah kekekenlah i bas si mate nari ! Ersinalsal me Kristus ku babondu . "
49005015	E maka perdiatekenlah lagu langkahndu . Ola kam nggeluh bagi kalak motu , tapi bagi kalak pentar min .
49005016	Pergunakenlah kesempaten si lit i bas kam alu mehuli , sabap wari-wari enda la kap mehuli .
49005017	Dage ola bodoh , tapi pergermetkenlah kai si ngena ate Tuhan guna idalankenndu .
49005018	Ola kam mabuk ibahan anggur , sabap si e encedaken man bandu . Tapi idemi Kesah Dibata min kam .
49005019	Ercakap-cakaplah kam sapih-sapih kam alu make masmur , ende-enden pujin dingen ende-enden pertendin . Endekenlah ende-enden ras masmur man Tuhan alu ukur dem ngataken bujur .
49005020	Katawari pe katakenlah bujur man Dibata Bapa subuk kerna kai pe , i bas gelar Tuhanta Jesus Kristus .
49005021	Patuhlah sekalak nandangi si debanna , erkiteken kam mehamat man Kristus .
49005022	O kam ndehara , patuhlah man perbulangenndu bagi patuh man Tuhan .
49005023	Sabap perbulangen nge takal ndeharana , bali ras Kristus takal perpulungen , janah Kristus nge si Engkelini perpulungen si jadi kulaNa e .
49005024	Erkiteken si e ndehara arus patuh kal man perbulangenna i bas kai-kai pe , bali ras perpulungen patuh man Kristus .
49005025	Kam perbulangen , kelengilah ndeharandu , bagi Kristus engkelengi perpulungen , dingen ngendesken kesahNa guna perpulungen e .
49005026	Kristus erbahan bage guna mpersembahken perpulungen e man Dibata , alu kataNa , kenca ibersihkenNa e alu mbasuhsa alu lau .
49005027	Tole pe gelah iendeskenNa perpulungen e man DiriNa alu dem kinijilen desken sekalak penganten diberu bersih dingen la ersalah , la lit cungikna ntah ringutna , bage pe la lit si man pandangen .
49005028	Perbulangen arus engkelengi ndeharana bagi ia engkelengi kulana . Kalak si engkelengi ndeharana , engkelengi dirina kap .
49005029	Labo pernah lit kalak elem-elem nandangi kulana . Tapi ipekena-kenana dingen ikawalina kulana e bagi Kristus mpekena-kena dingen engkawali perpulungen .
49005030	Sabap kita me ringring kula Kristus .
49005031	Bagi lit tersurat i bas Pustaka Si Badia , " Erkiteken si e , sekalak dilaki nadingken nande bapana , jenari ersada ia ras ndeharana , janah si dua e jadi sada kula me . "
49005032	Si enda ncidahken rahasia si mbelin kal ertina . Janah aku jine ngidah , maka si enda nuduhken persadan Kristus ras perpulungen .
49005033	Tapi pe kerna kam : Tep-tep perbulangen arus engkelengi ndeharana bagi ia engkelengi dirina , janah tep-tep ndehara arus mehamat man perbulangenna .
49006001	O kam anak-anak ! Ikutkenlah ajar orang tuandu , sue ras peraten Tuhan sabap patut idalankenndu .
49006002	" Pehagalah nande-bapandu , " e me pedah si pemena ibereken Dibata radu ras padanNa .
49006003	E me , " gelah mejuah-juah kam , janah ndekah kam nggeluh i doni enda . "
49006004	Kam orang tua ! Ola pesega-sega anakndu si erbahanca ia merawa . Tapi i bas mpebelin-belin ia ajari dingen tegu-tegulah ia bagi si ngena ate Tuhan .
49006005	O kam budak-budak , patuhlah man tuanndu alu mbiar dingen gentar ; ikutkenlah alu bulat ukurndu , tempa-tempa idahikenndu e guna Kristus .
49006006	Bagelah ibahanndu labo saja tupung ia i je tempa-tempa kam ndarami pujin i bas manusia nari saja ; tapi dalankenlah alu tutus kai si ngena ate Dibata , selaku budak-budak Kristus .
49006007	Dahilah dahinndu alu meriah ukur . Anggaplah kam erdahin guna Tuhan labo guna manusia .
49006008	Ingetlah ! Kerina manusia , subuk budak-budak ntah si la budak-budak , ngaloken balasen i bas Tuhan nari erkiteken kerina dahinna si mehuli .
49006009	O kam tuan-tuan ! Kam pe bage ka lah perbahanenndu nandangi budak-budakndu . Olanai ia ipesega-segandu . Ingetlah ! Subuk kam , bage pe budak-budakndu sada kap Tuanndu i Surga . Janah labo erndobahen kam i lebe-lebeNa .
49006010	Kedungenna , megegehlah kam erkiteken persadanndu ras Tuhan dingen erkiteken KuasaNa si mbelin .
49006011	Pakekenlah kerina senjata si ibereken Dibata gelah ngasup kam tedis ngelawan akal Iblis si jahat e .
49006012	Sabap labo manusia si man lawanenta , tapi kuasa pemerentah ras penguasa si la teridah , kuasa doni si gelap enda , ras kesah si jahat i bas ingan si meganjang .
49006013	E maka genduari pakekenlah kerina senjata si ibereken Dibata , gelah adi reh pagi paksa si jahat e , ngasup kam ngelawan serangen-serangen musuh , janah kenca erperang seh ku kedungenna , tetap denga kam tedis alu megegeh .
49006014	E maka tedislah kam ! Pakekenlah ketuhu-tuhun jadi bentingndu ; pakekenlah kinibujuren jadi baju besi guna erperang .
49006015	Janah pakekenlah keriahen ukurndu meritaken Berita Si Meriah kerna kemalemen ate jadi sepatundu .
49006016	Bahanlah kinitekenndu jadi ampang-ampangndu katawari pe . Alu e banci inimpetindu kerina anak panah si gara si ipanahken si Jahat .
49006017	Alokenlah keterkelinen jadi topi waja man bandu , janah kata Dibata jadi pedang si ibereken Kesah Dibata man bandu .
49006018	Bahanlah si e kerina alu ertoto , mindo penampat man Dibata . Ertotolah i bas bukuna alu kuasa Kesah . Erkiteken si e erjaga-jaga dingen tutuslah kam i bas ertoto . Ertotolah rusur guna kerina anak-anak Dibata .
49006019	Janah ertoto pe man gunangku , gelah ibereken Dibata man bangku kata-kata si payo adi aku ngerana , dingen gelah pang aku ngerana dingen mpetangkas rahasia Berita Si Meriah e .
49006020	Sabap guna Berita Si Meriah e maka aku jadi utusen Dibata , janah ipenjaraken pe . Ertotolah kerna aku , gelah pang aku ngerana kerna Berita Si Meriah e , bagi arusna aku ngerana .
49006021	Gelah ietehndu kuga percibalku , Tikikus nurikenca man bandu . Seninanta Tikikus si ikelengi enda sekalak serayan si tutus i bas dahin Tuhan .
49006022	Kusuruh ia ndahi kam gelah iturikenna man bandu kerna percibal kami kerina , janah gelah alu bage reh tetapna ukurndu .
49006023	Dibata Bapa ras Tuhanta Jesus Kristus mereken kemalemen ate , kekelengen ras kiniteken man bandu gelah .
49006024	Lias ate Dibata rembak ras kerina kalak si erkeleng ate man Tuhanta Jesus Kristus alu keleng ate si la erkeri-kerin .
50001001	Surat enda i bas aku nari , Paulus ras Timotius , persuruhen-persuruhen Kristus . Surat enda man anak-anak Dibata si ringan i Pilipi , si ersada ras Kristus Jesus , bage pe man peminpin-peminpin ras si nampati i bas perpulungen .
50001002	Dibata Bapanta ras Tuhan Jesus Kristuslah mereken lias ate ras kemalemen ate man bandu .
50001003	Kuinget kenca kam , kukataken bujur man Dibatangku erkiteken kam .
50001004	Tep-tep aku ertoto kerna kam kerina , ertoto aku alu meriah ukur .
50001005	Nginget kuga kam nampati aku i bas dahin meritaken Berita Si Meriah , tangtangna nari seh genduari .
50001006	Bage pe tek aku maka iterusken Dibata nge dahin si mehuli si enggo ibenakenNa i bas kam seh ku warina Kristus reh mulihken .
50001007	Kuinget kam lalap ! Janah patut nge bagenda penggejapenku kerna kam . Sabap kerina kam enggo ras aku ngenanami lias ate si ibereken Dibata man bangku , subuk genduari asum aku i bas penjara , bage pe nai asum aku bebas denga mpertahanken ras mpeteguhi Berita Si Meriah e alu tutus ate .
50001008	Tuhu-tuhu tedeh kal ateku nandangi kam kerina alu keleng ate si rehna i bas Jesus Kristus nari . Dibata saksingku maka kai si kukataken enda la guak .
50001009	Pertotonku kerna kam e me : Ertoto aku man Dibata gelah ertambahna min keleng atendu janah rikut ras pemeteh si tuhu-tuhu ras pengangkan si serta ,
50001010	gelah ietehndu milihsa apai si mehulina . Alu bage bersih kam pagi dingen la erpandangen i bas warina Kristus reh pedua kaliken guna ngadili kerina manusia .
50001011	Geluhndu pagi itambahi alu biak si tuhu-tuhu mehuli . Si enda Jesus Kristus ngenca ngasup njadikenca , e me guna muji dingen pehagaken Dibata .
50001012	O senina-senina , gelah ietehndu , maka kai si enggo jadi man bangku erbahanca reh mbarna Berita Si Meriah e .
50001013	Seh maka kerina si erjaga i bas istana bage pe kerina kalak si ringan i jenda meteh maka aku ipenjaraken erkiteken aku suruh-suruhen Kristus .
50001014	Janah erkiteken aku ipenjaraken e , senina-senina si sada kiniteken teremen reh tekna man Tuhan , seh maka katawari pe reh pangna ia meritaken Berita Si Meriah e .
50001015	Tuhu lit piga-piga kalak si meritaken Kristus erkiteken cian ate ntah erkiteken ia kalak perubat-rubat , tapi si debanna meritakenca arah ukurna ersuruh .
50001016	Si e idalankenna erpalasken keleng ate , sabap ietehna maka enggo ibereken Dibata man bangku dahin guna mpertahanken Berita Si Meriah e .
50001017	Kalak si deban , labo arah ukurna ersuruh mberitaken Berita Si Meriah e , tapi erkiteken rangapna nge . Iakapna reh suhsahna kuakap ibahanna asum aku i penjara .
50001018	Labo dalih ! Meriah nge ukurku subuk mehuli ntah la gia mehuli sura-surana , gelah Kristus e iberitaken asa bancina . Tetap nge meriah ukurku ,
50001019	sabap kueteh maka bebas nge pagi aku erkiteken pertotonndu ras penampat Kesah Jesus Kristus .
50001020	Sura-surangku dingen si kuarapken kal e me maka ola kal min sia-sia aku i bas dahinku , tapi maka tetap min ergiah-giah ukurku alu la biar-biaren , terlebih-lebih genduari , gelah i bas kerina percibalku tama pujin man Kristus , subuk aku nggeluh ntah mate gia .
50001021	Sabap kai kin ertina nggeluh ! Man bangku , nggeluh e me Kristus , janah mate reh untungna .
50001022	Tapi adi banci mbue kubahan dahin si mehuli i bas geluhku enda , lanai kueteh milihsa nggeluh ntah mate .
50001023	Duana ngerintak aku . Mesikel kal aku nadingken kegeluhenku enda gelah banci ras Kristus . Sabap e me si mehulina !
50001024	Tapi man gunandu ulin aku tetap nggeluh .
50001025	Tek kal aku kerna si enda . E me sabapna maka kueteh maka langa bo aku mate . Tetap denga nge aku ras kam kerina guna nambahi kemajun ras keriahenndu i bas kiniteken .
50001026	E maka kenca ras kam ka aku pagi , reh litna dalanna iakapndu megah kerna aku i bas kegeluhenndu i bas persadanndu ras Kristus Jesus .
50001027	Saja ngenca , sue min lagu-langkahndu bagi si iaturken Berita Si Meriah kerna Kristus e , gelah subuk aku reh ndahi kam ntah lang , tetap kubegi ersada ukurndu dingen ersada arihndu i bas mpertahanken kiniteken si turah erkiteken Berita Si Meriah .
50001028	Ola kam mbiar nandangi imbang-imbangndu ; piherkenlah ukurndu . E me tanda man bana maka bene me ia janah selamat me kam . Sabap Dibata kap si mereken keterkelinen e man bandu .
50001029	Dibata enggo mereken kesempaten man bandu guna erdahin man Kristus , labo saja gelah kam tek man Kristus , tapi pe gelah kam ngenanami kiniseran guna Ia .
50001030	Genduari banci kam ikut ras aku i bas perbeben e . Perbeben e bali ras perbeben si iidahndu kunanami nai , dingen si ibegindu kunanami denga genduari .
50002001	Kegeluhenndu i bas Kristus erbahanca kam megegeh . Ma kin keleng ateNa e ngapuli kam ? Ma rembak kin kam ras Kesah Dibata ? Ma kin sikeleng-kelengen kam dingen mekuah atendu sekalak nandangi si debanna ?
50002002	Gelah tuhu-tuhu malem ateku , kupindoken man bandu : Ersada min arihndu , sikeleng-kelengen min kam , ersada min geluhndu dingen ersada ukurndu .
50002003	Ola ibahanndu kai pe erpalasken kerangapen , ntah si erpalasken ukur meganjang . Tapi peteruklah ukurndu sekalak nandangi si debanna . Ola kal iakapndu ulin kam asangken kalak si deban .
50002004	Ola keperlunndu saja ngenca iperdiatekenndu tapi perdiateken pe keperlun kalak si deban .
50002005	Perukurenndu bali min ras perukuren Kristus Jesus :
50002006	Aminna gia tetap lit i bas Ia biak Dibata , erkuasa dingen ermulia Ia bali ras Dibata , tapi si enda la ipertahankenNa .
50002007	Arah ukurna jine itadingkenNa kerina si lit i bas Ia . Jadi seri Ia ras manusia ; nggeluh bagi sekalak juak-juak . Janah teridah bagi sekalak jelma .
50002008	Meteruk ukurNa , janah erkemalangen Ia man Dibata seh matena pe ; e me mate i kayu persilang .
50002009	Erkiteken si e ipehaga Dibata kal Ia . Ibereken Dibata man baNa kuasa si meganjangna kal .
50002010	Gelah kerina si enggeluh i Surga , i babo doni ras i teruh doni erjimpuh nembah man baNa .
50002011	Janah ngakuken maka Jesus Kristus e tuhu-tuhu Tuhan , guna kemulian Dibata Bapa .
50002012	E maka , o teman-temanku , bagi tetap ikutkenndu katangku , asum aku ras kam , terlebih pe genduari ikutkenlah katangku asum aku ndauh i bas kam nari . Tetaplah erdahin alu mbiar dingen gentar enggenepi keselamatenndu .
50002013	Sabap Dibata pe tetap erdahin i bas kam gelah kam nggit dingen ngasup ndalanken si ngena ateNa .
50002014	Dahikenlah kerina dahin alu la jungut-jungut ntah nimbak .
50002015	Gelah kam la ersalah dingen la erpandangen selaku anak-anak Dibata si serta si nggeluh i bas doni kalak si jahat dingen erdosa . Ersinalsal min kam i tengah-tengahna bagi bintang-bintang nerangi langit .
50002016	Asum iberitakenndu Berita Kegeluhen e man bana . Adi bage ibahanndu lit pagi dalanna megah kuakap kerna kam i bas Wari Kristus reh mulihken , sabap si e nuduhkenca maka kerina usahangku ras pendahinku la sia-sia .
50002017	Banci jadi mambur me darehku jadi persembahen i babo persembahen si ipersembahkenndu man Dibata alu kinitekenndu . Adi bage meriah ukurku , janah kerina kam kubahan ngenanami keriahenku e .
50002018	Bage pe min kam , meriahlah min ukurndu , janah bahanlah maka aku pe ngenanami keriahenndu e .
50002019	Tek aku maka arah penampat Tuhan Jesus banci pedas kusuruh Timotius ndahi kam , gelah alu megi berita kerna kam reh tetapna ukurku .
50002020	Timotius ngenca ngangka ukurku dingen si tuhu-tuhu nggit rukur kerna kam .
50002021	Kalak si deban ngukurken urusenna saja , labo dahin Jesus Kristus .
50002022	Kam jine pe ietehndu nge kuga Timotius enggo ncidahken kengasupenna , kuga ia ras aku , bagi sekalak anak ras bapa , ras-ras erdahin erkiteken Berita Si Meriah e .
50002023	E maka ngarap aku maka banci minter ia kusuruh ndahi kam , kenca kueteh kuga pagi keputusen perkarangku .
50002024	Tek aku maka alu penampat Tuhan , aku pe banci pagi minter reh ndahi kam .
50002025	Perlu pe kuakap kusuruh seninanta Epaproditus ndahi kam , si enggo erdahin janah erjuang ras aku dingen enggo isuruhndu erdahin nampati aku .
50002026	Mesikel kal ia jumpa ras kam kerina janah ndele atena sabap ibegindu berita kerna ia sakit .
50002027	Tuhu sakit ia mbaru enda , janah menam pe mate . Tapi mekuah ate Dibata ia ; janah labo saja ia , tapi aku pe mekuah ka nge ate Dibata , ipulahiNa aku i bas ceda ate si mbelin e nari .
50002028	Reh tetapna ukurku nuruh ia ndahi kam gelah meriah mulihi ukurndu kenca kam jumpa ras ia , janah lesap pe ceda ateku .
50002029	E maka meriahlah ukurndu ngalo-ngalo ia , bagi sekalak senina i bas Tuhan .
50002030	Mehamatlah man kalak si bagi ia , sabap ia enggo ngasamken kesahna janah menam pe mate , erkiteken dahin Kristus , guna mereken penampat man bangku si la kam ngasup merekenca man bangku .
50003001	Kedungenna , o senina-seninangku , meriahlah iakapndu erkiteken persadanndu ras Tuhan . Labo kuakap dalih ngulihisa kai si enggo kusuratken man bandu , janah tama ngenana man bandu .
50003002	Metengetlah nandangi kalak si ndalanken perbahanen-perbahanen si jahat , e me biang , si tetap mpertahanken undang-undang sunat .
50003003	Sabap kita me si enggo ngaloken sunat si tuhu-tuhu , labo ia ; sabap kita nembah man Dibata arah Kesah Dibata , janah meriah i bas kegeluhenta erkiteken kita nggeluh i bas persadan Kristus Jesus . Kita labo ernalem nandangi adat-adat si teridah .
50003004	Tentu saja aku pe banci nge ernalem man barang-barang si bage . Adi lit kalak erpengakap maka banci ia ernalem nandangi adat-adat si teridah , bancin aku erpengakap bage .
50003005	Aku isunatken asum umurku waluh wari . Aku tubuh selaku kalak Israel , suku Benyamin , janah kalak Heber asli me aku . Kerna ndalanken Undang-undang , kalak Parisi kap aku .
50003006	Janah perbahan tutusna ateku ndalanken Undang-undang e , kugasgasi pe gereja . Bicara sekalak jelma banci rembak ras Dibata arah ndalanken Undang-undang aku me si labo pernah ersalah .
50003007	Tapi kerina si nai kuakap untung , genduari kinirugin kuakap erkiteken Kristus .
50003008	Labo kerna si e saja , tapi kai pe kinirugin kuakap rimbangken si meherga e , e me penandai kerna Jesus Kristus Tuhanku . Erkiteken Kristus , enggo kuambekken kerinana , janah kupedirep si e kerina sampah-sampah , gelah banci kudat Kristus dingen .
50003009	Tuhu-tuhu ersada aku ras Ia . Lanai bo kuusahaken ngerembakken diringku man Dibata arah ndalanken Undang-undang . Tapi aku enggo rembak ras Dibata arah kinitekenku man Kristus . Dibata jine si enggo ngerembakken aku kempak diriNa erkiteken kinitekenku .
50003010	Sada ngenca sura-surangku e me gelah kutandai Kristus dingen kugejap kuasa kekekenNa janah ikut aku ngenanami kiniseranNa , dingen bali ras Ia i bas kematenNa ,
50003011	alu pengarapen maka aku ipekeke Dibata i bas si mate nari ku kegeluhen .
50003012	Labo kukataken maka aku enggo ndatken si enda ntah pe enggo serta . Aku tetap erpala-pala guna ndatken pemere si enggo isikapken Kristus Jesus . Guna si e me aku iteguNa janah ijadikenNa jadi sikerajangenNa .
50003013	Situhuna o senina-senina , labo aku erpengakap maka enggo aku ndatken pemere e . Tapi sada ngenca si kubahan , e me ngelupaken kai si arah pudingku janah erpala-pala ndatken si arah lebe .
50003014	E maka pinter aku kiam ku tujun guna ndatken pemere e , e me pendilo Dibata guna kegeluhen i Surga , si ipesehNa man bangku arah Kristus Jesus .
50003015	Kerina kita si enggo mbages erkiniteken man Jesus Kristus bage min perukurenta . Tapi adi lit i bas kam si la bage perukurenna , Dibata me pagi mpetangkassa man bandu .
50003016	Kai gia jadi , siteruskenlah ngikutken usihen si enggo siikutken seh genduari .
50003017	O , senina-senina tetaplah usih aku . Enggo itamaken kami kalak si man usihenndu , e maka perdiatekenlah kalak si enggo ngikutken usihen e .
50003018	Enggo megati si enda kukataken man bandu , janah genduari kuulihi alu iluh mambur : nterem kalak si kegeluhenna erbahanca ia perimbang ras kayu persilang Kristus .
50003019	Kalak si bage lawesna la banci lang kempak kebenen , sabap dibatana , e me peraten kulana . Megah iakapna i bas si patut iakapna mela , janah si iukurina kerna barang doni ngenca .
50003020	Tapi kita , warga Surga kap . Genduari alu ate metedeh sitimai kerehen si Engkelini kita i Surga nari , e me Tuhanta Jesus Kristus .
50003021	IsalihkenNa me pagi kulanta si kote dingen si ermasap-masap enda , jadi bali ras kulaNa si mulia . Si e banci ilakokenNa erkiteken i bas Ia lit kuasa guna ngelakoken si e kerina .
50004001	Dage , o senina-seninangku si kukelengi , bagendalah min tetap pergeluhndu jadi kalak Kristen . Keleng kal ateku kam janah tedeh pe ateku ! Malem kal ateku ibahanndu janah tuhu-tuhu megah kuakap kerna kam !
50004002	O Eiodia ras Sintike , mindo aku gelah ersadalah min arihndu bagi si ersenina i bas Tuhan .
50004003	Janah kam pe o temanku sada dahin si tutus , sampatilah diberu enda duana . Sabap duana ia enggo latih erdahin ras aku i bas meritaken Berita Si Meriah e , bage pe ras Klemen ras kerina temanku si deban , si gelarna kerina lit tersurat i bas Kitap Kegeluhen .
50004004	Meriahlah min akapndu katawari pe erkiteken persadanndu ras Tuhan . Sekali nari kukataken : Meriahlah !
50004005	Cidahkenlah perbahanenndu si mehuli man ise pe . Tuhan pedas me reh .
50004006	Ola aru atendu kerna kai pe , tapi i bas kerina pertotonndu , pindolah man Dibata kai si iperlukenndu , janah pindolah rusur man baNa alu pusuh si dem pengataken bujur .
50004007	Kemalemen ate si rehna i bas Dibata nari , si la terukuri manusia , ngarak-ngarak pusuh ras ukurndu erkiteken persadanndu ras Kristus Jesus .
50004008	Kedungenna o senina-seninangku , ukurilah kerna si mehuli , e me kerna si bujur , mulia , benar , bersih , mejile ras kerna kerina si patut ipuji .
50004009	Dalankenlah kai si enggo ipelajarindu dingen ialokenndu i bas aku nari , subuk arah pengeranangku bage pe arah perbahanenku . Janah Dibata si mereken kemalemen ate man banta nemani kam gelah .
50004010	Mbelin kal keriahen si kugejapken i bas geluhku erkiteken persadanku ras Tuhan . Kenca bage dekahna , lit ka kesempatenndu sekali nari ncidahken maka iperdiatekenndu kap aku .
50004011	Labo maksudku maka lanai aku iperdiatekenndu , saja lanai kin lit kesempatenndu ncidahkenca . Janah si enda kukataken labo erkiteken kugejap maka aku lanai iperdiatekenndu ; sabap aku enggo erlajar encukupken alu kai si lit i bas aku .
50004012	Kueteh nge kai ertina nggeluh i bas kekurangen , janah kai ertina nggeluh i bas kelebihen . Enggo dat aku rahasiana , seh maka i ja gia ntah katawari gia , malem ateku subuk paksa aku besur bage pe paksa melihe , subuk paksa aku kelebihen bage pe paksa kekurangen .
50004013	Ngasup aku ngalaken kerina keadan erkiteken kuasa si ibereken Kristus man bangku .
50004014	Tapi mehuli kal perbahanenndu nampati aku , asum aku i bas kiniseran .
50004015	Kam o kalak Pilipi , ietehndu kal kap maka asum kutadingken Makedoni , asum tangtangna kuberitaken Berita Si Meriah kam ngenca perpulungen si nampati aku . Kam ngenca ikut ngenanami untung bage pe rugingku .
50004016	Asum perlu aku penampat i Tesalonika la sekali ngenca ikiremkenndu penampat .
50004017	Labo saja ateku ngaloken pemere-pemere e , tapi si kuarapken e me ngidah perkiran untungndu itambahi .
50004018	Enda dage tandana i bas aku nari maka enggo kualoken kerina si enggo iberekenndu man bangku . Janah lebih pe asa si kuperluken . Genduari enggo cukup kerina keperlunku , e me kenca ibaba Epaproditus kerina pemere-pemerendu . Pemere-pemerendu e jadi sada persembahen si merim man Dibata , persembahen si ialokenNa dingen si ngena ateNa .
50004019	Dibatangku si simpar alu kebayaken si lit i bas Kristus Jesus mereken kerina keperlunndu .
50004020	Terpujilah Dibata Bapanta seh rasa lalap ! Amin .
50004021	Kataken mejuah-juah i bas aku nari man kerina anak-anak Dibata si lit i bas persadan ras Kristus Jesus . Senina-senina si i jenda ras aku mpeseh salam man bandu .
50004022	Kerina anak-anak Dibata si i jenda ngataken mejuah-juah , terlebih-lebih si ringan i istana Kaisar .
50004023	Lias ate Tuhan Jesus Kristus ras kam kerina gelah .
51001001	Surat enda i bas aku nari , Paulus rasul Kristus Jesus erkiteken ipilih Dibata , ras i bas seninanta Timotius nari .
51001002	Man perpulungen i Kolose : e me senina-senina si tutus erkiniteken man Jesus Kristus . Ngarap kami maka Dibata Bapanta , mereken lias ate ras kemalemen ate man bandu .
51001003	Adi kami ertoto kerna kam , ikataken kami bujur man Dibata , Bapa Tuhanta Jesus Kristus ,
51001004	sabap enggo ibegi kami berita kam tek man Kristus Jesus janah keleng atendu anak-anak Dibata .
51001005	Kam tek dingen keleng atendu , sabap lit pengarapenndu kerna kai si enggo isikapken Dibata man bandu i Surga . Enggo ibegindu kerna si e , sanga Berita Si Meriah i bas Dibata nari ipeseh man bandu . Berita e berita si tuhu-tuhu .
51001006	Berita Si Meriah e tetap maba pasu-pasu janah enggo mbar i tengah-tengah doni enda , bagi mbarna i tengah-tengahndu . Tangtangna kin nai ibegindu lias ate Dibata , mulai kin nai iangkandu , geluhndu pe enggo ipasu-pasu Dibata .
51001007	Si enda ibegindu i bas Epapras nari teman si ikelengindu . Ia kalak tutus erdahin i bas dahin Kristus guna nampati kami .
51001008	Iturikenna man kami kerna keleng ate si ibereken Kesah Dibata man bandu .
51001009	Erkiteken si e me , maka mulai kin ibegi kami kerna kam , rusur kam itotoken kami man Dibata . Ipindoken kami man baNa gelah banci ietehndu kerina sura-suraNa , alu pemeteh ras kepentaren si ibereken KesahNa .
51001010	Alu bage ngasup kam nggeluh bagi si ngena ate Tuhan dingen erbahan meriah ukurNa . Seh maka kegeluhenndu erbuahken perbahanen si mehuli , janah erbagesna pe penandaindu Dibata .
51001011	Mbera-mbera reh gegehna kam ibahan gegeh si reh i bas kuasaNa si mbelin e nari , gelah megenggeng kam i bas kai pe .
51001012	Katakenlah bujur man Bapa alu meriah ukur , sabap Ia me si erbahanca kam metunggung dat bagin i bas si enggo isikapkenNa man anak-anakNa , i bas Kerajan Terang .
51001013	Kita enggo ipulahi Dibata i bas kuasa si gelap nari . IbabaNa kita ku bas Kinirajan Anak kekelengenNa .
51001014	Erkiteken anakNa maka kita enggo itebusi , dosa-dosanta enggo ialemi Dibata .
51001015	Dibata la teridah , Kristus nge rupa Dibata si teridah . Ia lit ope denga ijadiken kerina si nasa lit .
51001016	Sabap arah Ia Dibata njadiken kerina si nasa lit subuk i Surga bage pe i doni , barang si teridah bage pe barang si la teridah , ikut pe kerina kesah si erkuasa ras merentah . Kerina si nasa lit ijadiken Dibata arah Kristus guna Kristus .
51001017	Leben nge Kristus lit asangken kerinana , janah i bas persadan ras Ia kerina si nasa lit e ndatken inganna si payo .
51001018	Ia me takal kulaNa , e me kepala Gereja . Ia me ulu kegeluhen kulaNa . Ia me si tangtangna ipekeke Dibata i bas si mate nari gelah Ia ngenca banci ngaloken ingan si mehergana i bas kai pe .
51001019	Arah peraten Dibata i bas diri AnakNa ringan alu serta si lit i bas diri Dibata .
51001020	Arah Ia me pe itetapken Dibata ndameken kerina si nasa lit ras DiriNa . Dibata mereken perdamen arah kematen AnakNa i kayu persilang , gelah kerina si nasa lit , subuk i doni bage pe i Surga mulihken man baNa .
51001021	I bas sada paksa nai , sirang kam ras Dibata . Kam jadi imbangNa erkiteken perbahanen ras perukurenndu si jahat .
51001022	Tapi genduari , erkiteken kematen kula AnakNa , iperdameken Dibata kam ras DiriNa , gelah kam badia , bersih dingen la erpandangen i adep-adepenNa .
51001023	Erkiteken si e patut kam tetap patuh i bas palas si nteguh , janah ola pulahi pengarapen si enggo idatndu asum tangtangna nai ibegindu Berita Si Meriah i bas Dibata nari e . Sabap Berita Si Meriah i bas Dibata nari enggo mbar ku belang-belang doni enda . E me sabapna maka aku , Paulus enggo jadi sekalak si erdahin .
51001024	Genduari meriah ukurku ngenanami kiniseran guna kam . Sabap arah kiniseran kulangku , kudungi dahin si arus idahiken Kristus alu kiniseran guna kulaNa , e me perpulungen .
51001025	Aku ibahan Dibata jadi si erdahin guna perpulungen . Dahin ibereken Dibata man bangku guna keperlunndu . Dahin e mpembarken kata Dibata alu serta ,
51001026	e me rahasia si ibuniken Dibata nai-nai nari man kerina manusia , tapi genduari ipetangkasNa man anak-anakNa .
51001027	Sura-sura Dibata mpetangkasken rahasiaNa man anak-anakNa , uga ulina dingen belinna rahasiaNa e man kalak si labo Jahudi pe . Rahasia e , e me : Kristus lit i bas kam , janah mereken pengarapen maka kam dat bagin i bas kemulian Dibata .
51001028	Kristus kap si ipembarken kami man kerina manusia . Kerina ipersingeti dingen iajari kami alu kepentaren , gelah ibaba kami ngadap man Dibata bagi kalak si enggo dewasa i bas persadan ras Kristus .
51001029	Guna si enda me aku latih dingen erbebe alu gegeh ras kuasa si ibereken Kristus , si erdahin i bas aku .
51002001	Ateku gelah ietehndu kuga latihna kuakap erdahin man gunandu , man guna kalak si ringan i Laodikea ras kerina kalak si langa pernah jumpa ras aku .
51002002	Si enda kubahan gelah tetap kal ukurna bage pe gelah banci ersada ia i bas keleng ate , gelah i bas ia dem kinibayaken pengertin si serta . Alu bage ietehna rahasia Dibata , e me Kristus .
51002003	Kristus me kunci si nalangi kerina erta-erta kepentaren ras pemeteh Dibata si terligen .
51002004	Enda kukataken bandu gelah ola kam itokoh-tokohi ise pe si nuriken cakap mehuli man bandu .
51002005	Sabap aminna gia ndauh aku sirang ras kam , tapi ukurku ras kam kap . Meriah ukurku ngidah kuga raturna dingen tetapna kam erkiniteken man Kristus .
51002006	Bagi enggo ialokenndu Kristus Jesus jadi Tuhanndu , nggeluhlah kam ersada ras Ia .
51002007	Ruratlah kam i bas Ia , geluhkenlah geluhndu i bas Ia , janah reh gegehna lah min kinitekenndu bagi si niajarken man bandu . Rusurlah ngataken bujur man Dibata .
51002008	E maka jagalah , gelah ola ise pe nebu-nebu kam , alu kepentaren si la erguna si dem taki pacik , si reh i bas pengajaren manusia nari erpalasken pengertinna kerna biak doni enda , janah labo i bas Kristus nari .
51002009	Sabap biak Dibata si serta lit i bas Kristus , i bas kemanusianNa .
51002010	Janah man bandu enggo ibereken kegeluhen si serta erkiteken persadanndu ras Ia . Sabap Kristus ganjangen asangken kerina kuasa-kuasa ras kerina pemerentah-pemerentah si la teridah .
51002011	I bas persadanndu ras Ia kam enggo isunatken , labo alu sunat si ibahan manusia , tapi alu sunat Kristus , e me kematenNa , si gunana mulahi kam i bas kuasa biak manusia si erdosa nari .
51002012	Sabap asum kam iperidiken , ikuburkenndu ras Kristus , janah alu peridinndu ipekekendu i bas si mate nari erkiteken tek kam man kuasa Dibata si enggo pekeke Kristus i bas si mate nari .
51002013	Nai mate pertendinndu erkiteken dosa-dosandu , dingen erkiteken kam langa isunatken , e me la ngikutken perentah-perentah Dibata . Tapi genduari enggo ipegeluh Dibata kam ras Kristus , kerina dosa-dosandu enggo ialemi Dibata .
51002014	ImasapkenNa surat utang si isina e me kap perentah si nuntut kita . Alu makuken surat utang e ku kayu persilang , isasapken Dibata kerina tuntutenNa man banta .
51002015	I kayu persilang Kristus ngerampas senjata kuasa-kuasa ras pemerentah si la teridah e . IbahanNa si e jadi dedahen kalak si nterem alu maba kuasa-kuasa e selaku tabanen i bas arak-araken kemenangenNa .
51002016	E maka ola pelepas ise pe erbahan aturen-aturen kerna pangan ras inemenndu , ntah kerna wari-wari mehuli , ntah kerna bulan nguda , ntah kerna wari Sabat .
51002017	Si enda kerina kerna awih-awih si nandangi reh nge ngenca . Tapi si tuhu-tuhuna e me Kristus .
51002018	Ola pelepas isalahken kalak kam si ngataken maka belinen ia asangken kam erkiteken sada-sada pengenehenen . Kalak si bage pekulah-kulah ermeteruk ukur dingen meseksek nembah man malekat-malekat . Kalak si bagenda megombang alu la lit alasenna sitik pe , sabap perukurenna e me perukuren manusia .
51002019	Janah lanai icikepna Kristus si jadi takal kula e , e me perpulungen . I bas kepkepen Kristus , kerinana kula e ikawali dingen ipersadaken alu buku-buku ras urat-urat , janah reh belinna bagi si ngena ate Dibata .
51002020	Kam enggo mate ras Kristus , janah enggo ibebasken i bas kuasa-kuasa si la teridah nari . Engkai maka kam nggeluh tempa-tempa kam sikerajangen doni enda ? Engkai maka ikutkenndu aturen-aturen :
51002021	" Ola jemak si enda , " " Ola cecap ah , " " Ola kuit si deban ah ! "
51002022	Kerina peraturen si enda ma kerna barang-barang si lanai bo lit gunana kenca ipake ? Si enda aturen-aturen dingen ajaren-ajaren si ibahan manusia saja ngenca .
51002023	Aturen-aturen enda , aminna pe tempa-tempa dem kepentaren i bas ersembah man malekat alu paksan , mpeteruk ukur alu pekulah-kulah , bage pe nakiti kula , tapi la lit gunana i bas naluken peraten kula .
51003001	Kam enggo ipekeke Dibata ras Kristus . E maka darami lah erta-erta si i Surga , i bas ingan Kristus kundul arah kemuhen Dibata .
51003002	Bulatkenlah ukurndu nandangi erta-erta Surga , labo nandangi perkara-perkara doni enda .
51003003	Sabap kam enggo mate janah kegeluhenndu si tuhu-tuhu genduari la iidah doni enda sabap terbuni ras Kristus i bas Dibata .
51003004	Kegeluhenndu si tuhu-tuhu e me kap Kristus , janah asum Ia teridah pagin , kam pe ikut teridah ras Ia , dingen dat bagin i bas KemulianNa .
51003005	Dage bunuhlah biak-biak doni si la mehuli , umpamana : erlua-lua , erlagu la mehuli , peraten daging , sura-sura si jahat , bage pe rangap ( sabap rangap e me nembah man berhala ) .
51003006	Sabap erkiteken si e maka reh rawa Dibata nandangi kalak si la ngikutken kataNa .
51003007	Nai kam nggeluh rikutken lagu langkah si la mehuli , e me asum kam ercebah i bas kubang dosa .
51003008	Tapi genduari ambekkenlah kerina si bage rupa : merawa , ngamuk , ras segat ate . Ola cekurak ntah pe melasken cakap melket .
51003009	Ola perguak , sabap enggo itangtangindu manusia si male ras kerina kebiasanna ,
51003010	janah genduari enggo ipakendu manusia si mbaru . Kam genduari manusia si mbaru si tetap ipebarui Dibata si njadiken kam rikutken tempasNa jine . Tujunna e me gelah itandaindu alu serta Dibata .
51003011	E maka lanai bo erndobah kalak Jahudi ntah la kalak Jahudi , si ersunat ntah la ersunat ; lanai erndobah suku-suku asing , kalak Sekyt si ianggap hina , budak ntah bebas ; sabap Kristus kap kerina . Kristus ersada ras kerinana .
51003012	Kam anak-anak Dibata . Kam ikelengi dingen ipilih Dibata jadi sikerajangenNa . E maka pakekenlah paken ate perkuah , mehuli , rukur meteruk , lemah-lembut dingen saber .
51003013	Ola kam pergelut dingen si alem-alemen salah adi kitik ukurndu ibahan kalak . Kam arus sialem-alemen salah bagi Tuhan enggo ngalemi salahndu .
51003014	Janah i babo si e kerina , arus kam sikeleng-kelengen sabap keleng ate mpersadaken kerinana alu serta .
51003015	Dame si ibereken Kristus i bas pusuhndu min si ngajari kam i bas erbahan keputusen-keputusenndu . Sabap guna dame kam ipilih Dibata jadi sada kula . E maka ngataken bujurlah .
51003016	Kata Kristus si dem alu kinibayaken nggeluh min i bas pusuh peratenndu . Siajar-ajarenlah kam alu kepentaren . Endekenlah masmur , ende-enden pujin ras ende-enden pertendin . Rendelah muji Dibata dingen ngataken bujur i bas ukurndu .
51003017	Dage ntah kai gia ibahanndu , subuk i bas ngerana ntah i bas perbahanen , bahanlah e i bas gelar Tuhan Jesus janah ngataken bujur man Dibata Bapa arah Ia .
51003018	O , kam ndehara , patuhlah man perbulangenndu , sabap bage me arusna ibahanndu selaku kalak Kristen .
51003019	O , kam perbulangen , kelengilah ndeharandu janah ola kasar man bana .
51003020	O , kam anak-anak , kalak Kristen , patut kam tetap patuh man orang-tuandu sabap bage nge si ngena ate Dibata .
51003021	O , kam orang-tua ola rusursa junguti anakndu gelah ola bene ukurna .
51003022	O , kam budak-budak patuhlah man tuanndu i bas kai pe . Labo saja tupung ia i je tempa-tempa kam ndarami pujin i bas manusia nari saja ; tapi bahanlah e alu ukurndu bulat , erkiteken kemalangenndu man Tuhan .
51003023	Kai pe si ibahanndu , dahikenlah e alu tutus , tempa-tempa kam erdahin guna Tuhan , labo guna manusia .
51003024	Ingetlah , i bas Tuhan nari kap upahndu . Ialokenndu me kai si enggo isikapken Tuhan man anak-anakNa . Sabap Kristus nge Tuanndu si tuhu-tuhu , janah kam budakNa .
51003025	Janah kalak si erbahan salah , ise pe jelmana iukum rikutken salahna , sabap kerina manusia la erndobah i lebe-lebe Dibata .
51004001	O , kam tuan-tuan , bujur dingen patutlah perbahanenndu man budak-budakndu . Ingetlah maka kam pe lit nge Tuanndu i Surga .
51004002	Tutuslah i bas ertoto , janah sanga kam ertoto ersikaplah dingen kataken bujur man Dibata .
51004003	Bage pe ertotolah kerna kami , gelah ibereken Dibata man kami kesempaten si mehuli guna meritaken kataNa , guna nuriken rahasia Kristus . Sabap erkiteken si e me aku genduari i bas penjara .
51004004	Ertotolah kerna aku gelah banci aku ngerana alu mehuli , maka banci kupetangkas rahasia e bagi patutna .
51004005	Pentar min kam i bas perbahanenndu nandangi si la tek man Kristus alu makeken kesempaten si lit alu mehuli .
51004006	Mehuli dingen ngena min ate kalak cakapndu . Janah arus ietehndu mereken jabap si tepat man ise pe .
51004007	Gelah ietehndu kuga percibalku , ituriken Tikikus me man bandu kerna aku . Seninanta Tikikus enda , kalak tutus i bas dahin Tuhan .
51004008	Kusuruh ia ndahi kam nuriken kerna percibal kami kerina , gelah meriah iakapndu .
51004009	Ikut pe ras ia seninanta si Erguna . Ia i bas golongenndu nari janah ia kalak tutus . Kalak enda me nurikenca man bandu kerina si jadi i jenda .
51004010	Seninanta Aristarkus , temanku i bas penjara , nehken salam man bandu , bage pe Markus , bebere Barnabas . ( Enggo ibegindu berita kerna ia , gelah ia ialo-alondu pagi asum ia reh . )
51004011	Josua pe , si igelari Justus , nehken mejuah-juah man bandu . Kalak enda ngenca teluna kalak Jahudi si enggo tek man Kristus si erdahin ras aku i bas Kinirajan Dibata . Mbelin kal penampatna man bangku .
51004012	Mejuah-juah nina Epapras . Ia i bas golongenndu nari janah ia enggo jadi si erdahin i bas dahin Kristus Jesus . Rusur kam itotokenna man Dibata alu tutus ate . Ipindokenna man Dibata gelah tetap ukurndu , erpemeteh kam , la monce-once kinitekenndu , bage pe gelah patuh kam i bas si ngena ate Dibata .
51004013	Kuidah tutus kal atena erdahin man gunandu bage pe man guna kalak si ringan i Laodikea ras i Hierapolis .
51004014	Lukas , dokter si ikelengi kita ras Demas nehkenmejuah-juah man bandu .
51004015	Kataken mejuah-juah i bas kami nari man senina-seninanta si sada kiniteken si ringan i Laodikea , bage pe man Nimpa ras perpulungen si erbahan kebaktin i rumahna .
51004016	Kenca iogendu surat enda usahakenlah maka i perpulungen Laodikea pe iogeken . Janah raduken si e , ogeken pe surat si man perpulungen Laodikea si ikiremkenna pagi man bandu .
51004017	Janah kataken man Arkipus , " Usahakenlah ndungisa dahin si ibereken man bandu i bas ndahiken dahin Tuhan . "
51004018	Alu tanku kusuratken kata pendungi enda : Mejuah-juah i bas aku nari , Paulus . Ola lupa maka aku sangana i bas penjara ! Lias ate Dibata rembak ras kam gelah .
52001001	Surat enda i bas aku nari , Paulus , ras Silas bage pe Timotius . Surat enda isehken man perpulungen i Tesalonika , si enggo jadi sikerajangen Dibata Bapa ras Tuhan Jesus Kristus . Dibatalah si mereken lias ate ras dameNa man bandu .
52001002	Tetap kami ngataken bujur man Dibata erkiteken kam kerina , janah lalap pe kam inget kami i bas pertoton .
52001003	Sabap asum kami ertoto man Dibata Bapanta inget kami kuga kam ncidahken kinitekenndu arah perbahanenndu , kuga kam latih erdahin erkiteken keleng atendu , janah kuga tetapna ukurndu erpengarapen man Tuhanta Jesus Kristus .
52001004	Ieteh kami nge o senina-senina , maka keleng ate Dibata kam janah enggo ipilihNa jadi sikerajangenNa .
52001005	Sabap Berita Si Meriah e ibaba kami nai man bandu , labo saja alu kata , tapi pe alu kuasa ras Kesah Si Badia , ras alu kiniteken si tetap nandangi pengajaren si tuhu-tuhu e . Ietehndu kap kai si ibahan kami asum kami ringan i tengah-tengahndu ; si e guna kiniulinndu kap .
52001006	Enggo iusihndu kami bage pe iusihndu Tuhan . Janah aminna pe melala kiniseran inanamindu , ialokenndu Berita Si Meriah e alu keriahen si reh i bas Kesah Si Badia nari .
52001007	Bage me kam enggo jadi usihen nandangi kerina kalak si tek si ringan i daerah Makedoni ras Akaya enda .
52001008	Sabap Berita Si Meriah kerna Tuhan enggo mbar i bas kam nari labo saja ku belang-belang daerah Makedoni ras ku Akaya , tapi berita kerna kam erkiniteken man Dibata e enggo mbar ku japa pe . Lanai lit si perlu man katanken kami .
52001009	Kerina kalak ncakapken kuga nai kam ngalo-ngalo kami asum kami reh ndahi kam , janah kuga kam nadingken sembah-sembahenndu guna ndahi Dibata , jenari nembah man Dibata si nggeluh dingen si tuhu-tuhu .
52001010	Icakapkenna pe kerna kuga kam nimai kerehen AnakNa i Surga nari , e me Jesus si ipekekeNa i bas si mate nari , dingen si mulahi kita i bas ukumen si nandangi reh i bas Dibata nari .
52002001	O senina-senina , ietehndu maka kerehen kami ku kam e labo sia-sia .
52002002	Ietehndu ope denga kami reh ndahi kam ku Tesalonika enggo leben kami isiksa dingen igombang-gombangi kalak i Pilipi . Tapi ipetetap Dibatanta ukur kami guna nuriken Berita Si Meriah man bandu , e me Berita Si Meriah si reh i bas Ia nari , aminna pe erbage-bage kiniseran si man bentasen .
52002003	Kata pengajuk si isehken kami man bandu labo erpalasken kepapaken , ntah sura-sura si la mehuli . Labo ate kami nipu ise pe .
52002004	Tapi kami tetap ngerana rikutken si ngena ate Dibata , sabap enggo ipetunggung Dibata kami guna meritaken Berita Si Meriah e . Kami ngerana labo gelah ngena ate manusia , tapi gelah ngena ate Dibata , si nguji sura-sura ukur kami .
52002005	Tangkas ietehndu labo alu ranan medate kami reh ndahi kam , ntah pe pekulah-kulah nutupi kinirangapen kami . Dibata jadi saksi .
52002006	Labo kami ersura-sura gelah ipujiken kalak , subuk i bas kam nari ntah i bas kalak si deban nari ,
52002007	aminna pe lit hak kami mindo kai-kai pe i bas kam nari erkiteken kami rasul Kristus . Tapi asum kami i tengah-tengahndu melias kami man bandu , bagi sekalak nande nandangi anakna .
52002008	Erkiteken kelengna ate kami nandangi kam meriah ukur kami merekenca man bandu labo Berita Si Meriah si rehna i bas Dibata nari saja tapi geluh kami pe . Keleng kal ate kami kam !
52002009	O senina-senina , tentu ingetndu denga kelatihen kami erdahin ! Erdahin kami suari ras berngi gelah ola kami jadi tanggungenndu kidekah kami meritaken Berita Si Meriah si rehna i bas Dibata nari man bandu .
52002010	Kam me saksi kami , bage pe Dibata ; lagu langkah kami man bandu , kam si tek man Jesus Kristus mehuli nge , bujur dingen la salah .
52002011	Ietehndu kai si ibahan kami man bandu sekalak-sekalak bali ras perbahanen sekalak bapa nandangi anak-anakna .
52002012	Iajuk kami kam dingen ipetetap kami ukurndu , bage pe ipindo kami gelah kam nggeluh rikutken si ngena ate Dibata , e me Dibata si ndilo kam gelah ikut ngenanami kemalemen ate i bas KinirajanNa ras KemulianNa .
52002013	Janah lit denga sabap si deban si erbahanca kami tetap ngataken bujur man Dibata . Asum iberitaken kami man bandu Kata Dibata , ibegikenndu dingen ialokenndu Kata e labo bagi kata si rehna i bas manusia nari tapi bagi Kata si rehna i bas Dibata nari . Janah si tuhuna kin Kata e i bas Dibata nari . Sabap Dibata sangana erdahin i bas kam si tek man baNa .
52002014	O senina-seninangku , kai si enggo inanamindu bali me ras kai si enggo inanami perpulungen-perpulungen Dibata si lit i Judea , e me kalak si enggo jadi sikerajangen Kristus Jesus i jah . Kam pe ngenanami kiniseran-kiniseran si rehna i bas bangsandu nari bagi kalak e enggo ngenanami kiniseran i bas kalak Jahudi nari ,
52002015	e me kalak Jahudi si munuh Tuhan Jesus ras nabi-nabi , dingen si pesega-sega kami . Seh kal jahatna ia i lebe-lebe Dibata ! Ise pe jadi imbangna .
52002016	Tole pe , iambatina atena kami meritaken Berita si maba keselamaten e man bangsa si deban . Alu kejahatenna e itambahi kalak Jahudi e ku dosa-dosa si ibahanna gelgel nari seh enggo dem kal . E maka genduari ia enggo kena pernembeh ate Dibata .
52002017	Tapi kami , o senina-senina asum kami sirang kentisik ras kam labo i bas ukur , tapi i bas kula ngenca . Metedeh kal ate kami nandangi kam ! Janah usahaken kami kal ndahi kam mulihi .
52002018	Ersura-sura kal kami gelah jumpa mulihi ras kam . Aku , Paulus , la sekali ngenca ersura-sura gelah mulihi ndahi kam , tapi iambati Iblis kami .
52002019	Ma kin kam nge pengarapen ras keriahen kami , sabap kam la kurang asangken kalak si deban ? Erkiteken kam me maka megah iakap kami kerna kemenangen kami i lebe-lebe Tuhanta Jesus asum Ia reh pagi .
52002020	Tuhu-tuhu kam me erbahanca megah dingen meriah iakap kami .
52003001	Dungna lanai tergengken kami . E maka itetapken kami tading i kota Atena
52003002	janah isuruh kami Timotius berkat ndahi kam , e me seninanta si erdahin ras kami guna Dibata i bas meritaken Berita Si Meriah kerna Kristus . Isuruh kami ia ndahi kam guna nampati dingen mpegegehi kinitekenndu ,
52003003	gelah ola kam murtad sekalak pe erkiteken kiniseran-kiniseran e . Ietehndu maka kiniseran-kiniseran e sada bagin i bas sura-sura Dibata nandangi kita .
52003004	Asum kami i tengah-tengahndu denga , enggo leben ikataken kami man bandu maka kita nandangi isiksa ; janah genduari bagi enggo ietehndu si e tuhu-tuhu jadi .
52003005	Erkiteken si e maka terpaksa kusuruh Timotius . Lanai tergengken aku , e maka kusuruh ia ndahi kam guna pepayo ntah tetap denga kam tek man Dibata ntah lang . Labo mungkin kam icubai Iblis seh maka sia-sia kerina pendahin kami !
52003006	Genduari enggo mulih Timotius , janah ibabana berita kerna kiniteken ras keleng atendu . Iturikenna pe man kami , maka tetap nge mehuli pengakapndu kerna kami janah mesikel kal kam jumpa ras kami bagi kami pe mesikel jumpa ras kam .
52003007	E maka i bas kerina kesusahen ras kiniseran kami , o senina-senina terapul kami erkiteken kam . Kinitekenndu e erbahanca kami terapul .
52003008	Sabap genduari tuhu-tuhu kami nggeluh , adi tetap kam nggeluh rembak ras Tuhan .
52003009	Genduari banci kami ngataken bujur man Dibata erkiteken keriahen si lit i bas kami i lebe-lebe Dibatanta erkiteken kam .
52003010	Suari ras berngi ertoto kami man Dibata alu ukur tutus , gelah banci min kami jumpa ras kam , jenari itambahi kami kai si iperlukenndu guna kinitekenndu .
52003011	Dibata Bapanta , ras Tuhanta Jesus min nikapken dalan man kami gelah jumpa ras kam .
52003012	Ertambah-tambalah min ibahan Tuhan keleng atendu sekalak nandangi si debanna bage pe nandangi kerina manusia seh maka keleng atendu e bali belinna ras keleng ate kami nandangi kam .
52003013	Alu bage ipegegehi Tuhan me ukurndu , janah jadi serta dingen badia me kam i lebe-lebe Dibata Bapanta asum reh pagi Tuhanta Jesus ras kerina jelma si enggo jadi sikerajangenna .
52004001	Kedungenna , o senina-senina , kam enggo iajari kami kuga arus nggeluh gelah sentudu ras peraten Dibata . Tuhu bagenda nge kegeluhenndu gelgel nari . Janah genduari ipindoken kami kal man bandu i bas gelar Tuhan Jesus dalankenlah lebih asa si e !
52004002	Sabap ietehndu nge pedah si ipeseh kami man bandu alu kuasa Tuhan Jesus .
52004003	Sura-sura Dibata nandangi kam e me gelah kam iserapken jadi sikerajangenNa nggeluh la erlua-lua .
52004004	Kerina dilaki i tengah-tengahndu arus ietehna min kuga muat ndeharana alu cara badia dingen terpuji ,
52004005	labo erpalasken sura-sura kula saja , bagi kalak si deban si la nandai Dibata .
52004006	I bas si enda , ola min ise pe erbahan salah nandangi senina si sada kiniteken ntah pe meneken ia . Enggo ikataken kami man bandu mbaru enda . Enggo ikataken kami man bandu alu terang-terangen maka kalak si ndalanken kesalahen-kesalahen si bage iukum Tuhan nge pagi .
52004007	Kita ipilih Dibata labo gelah nggeluh erlua-lua . Dibata ersura-sura gelah kita nggeluh badia .
52004008	E maka kalak si nulak pengajaren enda labo manusia si itulakna , tapi Dibata si mereken Kesah Si Badia man bandu nge si itulakna .
52004009	Labo perlu isuratken kami man bandu kerna keleng ate nandangi teman-temanndu si sada kiniteken . Dibata enggo ngajari kam kuga kam arus sikeleng-kelengen .
52004010	Janah kerna si enda enggo idalankenndu nandangi kerina senina-senina si enggo tek man Jesus Kristus i belang-belang Makedoni . E maka ipindo kami man bandu , o senina-senina dalankenlah lebih asa si e !
52004011	Usahakenlah nggeluh alu tenang , ola campuri perkara kalak si deban , janah erdahinlah guna keperlunndu , bagi si enggo ikataken kami nai man bandu .
52004012	Alu bage , mehamat me man bandu kalak si la tek man Jesus Kristus , janah la kam perlu ernalem man kalak si deban kerna keperlunndu .
52004013	O senina-senina , ate kami maka ietehndu min kuga si tuhuna kerna kalak si enggo mate , gelah ola ceda atendu bagi kalak si la erpengarapen .
52004014	Tek kita maka Jesus enggo mate janah enggo nggeluh mulihi . Bage pe tek kita maka kalak si enggo mate si tek man Jesus ibaba Dibata pagi ku Jesus gelah ersada ras Ia .
52004015	Pengajaren Tuhan si ituriken kami man bandu e me : Kita si nggeluh denga asum reh pagi Tuhan mulihken labo pagi silebei kalak si enggo mate .
52004016	Lit pagi sora erlebuh , sora malekat si mbelin ras sora terompet Dibata janah nusur me Tuhan i Surga nari . Kalak si enggo mate si tek man Kristus me pagin si pemenana ipegeluh mulihi .
52004017	Kenca bage maka kita si nggeluh denga paksa si e ipepulungNa ras kalak ndai i datas embun guna njumpai Tuhan i awang-awang . Kenca bage tetap kita ras Tuhan .
52004018	E maka si apul-apulenlah kam alu kata enda .
52005001	O senina-senina , la perlu isuratken kami man bandu kerna ndigan tah katawari si enda jadi .
52005002	Sabap kam pe tangkas ietehndu maka Wari Tuhan e reh bagi penangko si reh asum berngi .
52005003	Asum ikataken kalak , " Kerinana tenang dingen aman , " paksa si e me reh rempet si ngkernepken ia ! Kiniseran e rempet reh bagi suina iakap diberu si nandangi mupus . E maka lanai terkiamkenca .
52005004	Tapi kam , o senina-senina , labo kam i bas gelap , janah wari e pagi labo min aturenna kam sengget ibahanna bagi si ibahan penangko .
52005005	Kerina kam anak-anak terang dingen anak-anak suari . Asalta labo i bas berngi ntah pe i bas gelap nari .
52005006	E maka la kita patut tunduh bagi kalak si deban . Kita arus metenget dingen jore ukurta .
52005007	Berngi nge kalak tunduh ; berngi nge kalak mabuk .
52005008	Tapi kita sikerajangen suari kap ; arus maka jore ukurta . Arus sipake kiniteken ras keleng ate jadi ampang-ampang tententa , janah pengarapenta guna selamat e me jadi tengkulukta .
52005009	Kita ipilih Dibata labo gelah si nanami ukumen si reh i bas Ia nari , tapi gelah sialoken keselamaten arah Tuhanta Jesus Kristus ,
52005010	si enggo mate man gunanta gelah banci kita nggeluh ersada ras Ia , subuk kita nggeluh denga ntah enggo mate asum Ia reh pagi .
52005011	Erkiteken si e sitatang-tatangenlah janah sisampat-sampatenlah kam bagi si sangana ibahan kam genduari e .
52005012	O senina-senina , ipindoken kami man bandu gelah ipehagandulah kalak si erdahin i tengah-tengahndu , e me kalak si enggo ipilih Tuhan guna ngepkep dingen ngajari kam .
52005013	Pehaga kal dingen kelengilah ia , erkiteken dahin si idahikenna . Ola kam si rubat-rubat .
52005014	Ipindoken kami man bandu o senina-senina : Ajarkenlah kalak si perkisat , tetapkenlah ukur kalak si perbiar , sampatilah kalak si kote janah sabarlah kam nandangi ise pe .
52005015	Metengetlah gelah ola lit si erbalas alu kesalahen nandangi kalak si erbahan salah , tapi bahanlah si mehuli nandangi teman bage pe nandangi kerina manusia .
52005016	Meriahlah atendu katawari pe .
52005017	Ertotolah katawari pe ,
52005018	janah katakenlah bujur man Dibata i bas si kugapana pe . Enda me si ngena ate Dibata ibahanndu i bas geluhndu selaku kam kalak si enggo ersada ras Kristus Jesus .
52005019	Ola ambati pendahin Kesah Si Badia .
52005020	Ola kam anggap enteng nandangi berita kerna sura-sura Dibata .
52005021	Kai pe ujilah lebe ; cikep si mehuli ,
52005022	silahken kerina si jahat .
52005023	Dibata , si mereken kemalemen ate man banta , erbahanca kam badia i bas kai pe ; janah Ia si engkawali kam , kesahndu , tendindu ras kulandu bersih i bas kesalahen nari asum kerehen Tuhanta Jesus Kristus pagi .
52005024	Dibata si ndilo kam e setia kap , janah Ia si erbahanca maka si enda banci jadi .
52005025	Ertotolah kerna kami pe o senina-senina .
52005026	Sisalam-salamenlah kam alu dem keleng ate bagi si ersenina .
52005027	Kupindoken man bandu alu kuasa Tuhan : Ogekenlah surat enda man kerina senina-senina si enggo tek man Kristus .
52005028	Lias ate Tuhan Jesus Kristus min nemani kam .
53001001	Surat enda i bas kami nari , Paulus , Silas ras Timotius . Surat enda man perpulungen i Tesalonika , si enggo jadi sikerajangen Dibata Bapanta ras Tuhan Jesus Kristus .
53001002	Ibereken Dibata Bapa ras Tuhan Jesus Kristus min lias ate ras kemalemen ate man bandu .
53001003	O senina-senina , patut iakap kami ngkataken bujur man Dibata katawari pe erkiteken kam . Enggo patut ibahan kami bage , sabap reh bagesna kal kinitekenndu dingen reh belinna keleng atendu sapih-sapih kam .
53001004	Perbahan si e ipujiken kami kam i bas perpulungen-perpulungen Dibata . Ipujiken kami kam , sabap i tengah-tengah kepiceten ras kiniseran si reh man bandu tetap kam megenggeng dingen tek man Kristus .
53001005	Si enda kerina ngataken , maka bujur ukumen si reh i bas Dibata nari , sabap erkiteken kiniseran si reh man bandu , ibahan Dibata kam metunggung bengket ku bas KinirajanNa .
53001006	Idalanken Dibata me pagi si bujur : ibahanNa me kiniseran man kalak si erbahanca kam ngenanami kiniseran ,
53001007	janah man bandu si ngenanami kiniseran e , ibereken Dibata kemalemen ate , bage pe man kami . Si enda idalanken Dibata asum reh pagi Tuhan Jesus i Surga nari ras malekat-malekatNa si erkuasa ,
53001008	dingen ras api si ernala-ernala , guna ngukum kalak si la nggit nandai Dibata , si la patuh nandangi Berita Si Meriah kerna Tuhanta Jesus .
53001009	Kalak enda pagi iukum Dibata bene rasa lalap . Ipedauh pagi i lebe-lebe Tuhan nari bage pe i bas kuasa Tuhan si mbelin nari ,
53001010	asum Tuhan reh i bas wari e guna ngaloken pujin i bas kerina perpulungenNa nari , bage pe guna ipehaga kerina kalak si tek man baNa . Kam pe pagi ikut ras perpulungen e , sabap tek kam Berita Si Meriah si enggo ipeseh kami man bandu .
53001011	Erkiteken si e me maka katawari pe ertoto kami kerna kam . Ipindo kami man Dibatanta gelah ipetunggung Dibata kam guna kegeluhen si erkiteken si e kam ipilihNa . Mbera-mbera Dibata , alu kuasaNa , nehken kerina sura-surandu guna si mehuli , bage pe kerina usahandu si erpalasken kiniteken man Kristus sertalah min ibahanNa .
53001012	Alu bage ipehagandu me Tuhanta Jesus , janah kam pe ipehagaNa , erkiteken lias ate Dibatanta ras Tuhan Jesus Kristus .
53002001	Kerna kerehen Tuhanta Jesus Kristus bage pe kerna kita ipepulung ersada ras Ia , kupindoken man bandu o senina-senina :
53002002	Ola mesunahsa bene ukurndu adi ikataken kalak maka Wari Tuhan e enggo seh . Banci jadi si enda ikataken kalak si sangana ikuasai kesah-kesah , ntah kalak si ngajar . Ntah pe banci jadi ikataken kalak maka pernah isuratken kami bage i bas surat kami .
53002003	Ola bere kam itipu kalak i bas kai pe . Sabap Wari Tuhan e langa bo seh adi langa kin seh pemberontaken si perpudi dingen teridah si Jahat si itetapken ku bas naraka e .
53002004	Ilawan si Jahat e me pagi kerina si isembah manusia bage pe kerina dibata-dibata manusia . Ipeganjangkenna bana i babo si e kerina . Lebih asangken si e bengket dingen kundul pe ia i bas Rumah Pertoton Dibata janah ikatakenna ia Dibata .
53002005	Ma ingetndu denga kin si enda kerina enggo kuturiken bandu asum aku i tengah-tengahndu ?
53002006	Amin bage gia lit si ngolangisa maka la jadi si e genduari , janah ietehndu nge kai si ngolangisa e . Denggo , i bas paksa si itetapken Dibata teridah me si Jahat e .
53002007	Kejahaten si terbuni e mulai erdahin , tapi kai si nandangi jadi e labo jadi adi langa kin iagui si ngolangisa e .
53002008	Kenca bage maka teridah si Jahat e . Jenari asum Tuhan Jesus reh ibunuhNa me si Jahat e alu kesah si ndarat i bas babahNa nari , janah ikernepkenNa alu kerehenNa si mulia .
53002009	Si Jahat e pagi reh alu kuasa Iblis . Ibahanna pagi erbage-bage tanda sengget ras tanda-tanda si palsu bage pe kejadin-kejadin si erbahanca mamang ate .
53002010	Itipuna pagi alu pertipun si Jahat kalak si nandangi bene . Kalak e bene erkiteken la ia nggit ngaloken dingen ngkelengi pengajaren si tuhu-tuhu , e me pengajaren si arah e ia maka selamat .
53002011	Erkiteken persuruhen Dibata erdahin i bas ia kuasa si erbahanca papak , gelah tek ia kai si la tuhu .
53002012	E maka , iukum Dibata kerina kalak si la tek nandangi pengajaren si tuhu-tuhu e , e me kalak si muat kesenangen i bas dosa .
53002013	O senina-senina , si ikelengi Tuhan , katawari pe arus ikataken kami bujur man Dibata erkiteken kam . Sabap kam ipilih Dibata jadi si pemenana guna iselamatken alu kuasa Kesah Si Badia dingen alu kinitekenndu nandangi pengajaren si tuhu-tuhu e . Ibahan Dibata kam jadi anak-anak si iserapken guna Ia .
53002014	Kam ipilih Dibata arah Berita Si Meriah si iberitaken kami man bandu . IpilihNa kam gelah ialokenndu baginndu i bas Tuhanta Jesus Kristus .
53002015	E maka , o senina-senina , tetaplah tek dingen ernalem nandangi pengajaren si tuhu-tuhu , si iajarken kami man bandu subuk asum kami ngajar bage pe arah surat kami .
53002016	Tuhanta Jesus Kristus , ras Dibata Bapanta , si ngkelengi kita dingen arah lias ateNa enggo mereken pengapul si tetap ras pengarapen si paguh man banta ,
53002017	ipetetapNa min ukurndu janah ipegegehiNa kam guna ndahiken dingen nuriken kerina si mehuli .
53003001	Kedungenna o senina-senina , ertotolah kerna kami , gelah Kata Tuhan pedas min reh mbarna dingen ialoken kalak si nterem bagi enggo jadi i tengah-tengahndu .
53003002	Ertoto pe min gelah ipulahi Dibata kami i bas kalak si kejam dingen si jahat nari . Sabap labo kerina kalak tek nandangi berita e .
53003003	Tapi Tuhan e tetap setia . IpegegehiNa kam dingen ikawaliNa i bas si jahat nari .
53003004	Tetap ukur kami ngenehen kam ibahan Tuhan . Tek kami maka idalankenndu nge kai si enggo ikataken kami janah terus pe idalankenndu .
53003005	Mbera-mbera Tuhan negu-negu pusuhndu guna ngkelengi Dibata dingen megenggeng kam alu kinigenggengen si ibereken Kristus .
53003006	I bas gelar Tuhan Jesus Kristus ikataken kami man bandu o senina-senina , sirangindulah kerina senina-senina si perkisat , si la nggit ngikutken ajaren si ibereken kami .
53003007	Ietehndu maka arus idalankenndu bagi si ibahan kami . Labo kami perkisat asum kami i tengah-tengahndu .
53003008	La ipan kami nakan kalak la nggalar . Tapi erdahin kami alu latih . Erdahin kami suari ras berngi gelah ola lit i tengah-tengahndu si mberat iakapna erkiteken kami .
53003009	Si enda ibahan kami , labo perbahan la lit hak kami mindo penampat man bandu ; si enda ibahan kami gelah jadi usihen si mehuli man bandu .
53003010	Asum kami ras kam usur ikataken kami man bandu , " Kalak si la nggit erdahin ola bere man . "
53003011	Si enda ikataken kami perbahan ibegi kami lit piga-piga i bas kam perkisat , si la kai pe ibahanna seakaten ncampuri sikerajangen kalak .
53003012	I bas gelar Tuhanta Jesus Kristus , ikataken kami man kalak si bagenda dingen ipersingeti kami maka arus idalankenna kegeluhen si metunggung dingen erdahin ncariken keperlunna .
53003013	Tapi kam , o senina-senina , ola erleja-leja erbahan si mehuli .
53003014	Banci jadi lit i tengah-tengahndu kalak si la nggit ngikutken kai si ikataken kami i bas surat enda . Adi lit kin perdiatekenlah ia janah olanai perkuanken gelah mela iakapna .
53003015	Tapi ola kam erpengakap maka ia imbang ; tapi ajarken ia bagi sekalak senina .
53003016	Mbera-mbera Tuhan , ulu kemalemen ateta , mereken kemalemen ate man bandu katawari pe dingen i bas kai pe . Tuhan min nemani kam kerina .
53003017	Alu tanku kusuratken bagin enda : Mejuah-juah i bas aku nari , Paulus . Bagenda me aku nandatangani kerina suratku ; bagenda me aku nuratkenca .
53003018	Lias ate Tuhanta Jesus Kristus nemani kam kerina .
54001001	Surat enda i bas aku nari , Paulus , si enggo jadi rasul Kristus erkiteken isuruh Dibata Si Ngkelini kita ras Kristus Jesus pengarapenta .
54001002	Surat enda man Timotius , anakku si tuhu-tuhu i bas kiniteken . Dibata Bapa ras Kristus Jesus Tuhantalah mereken lias ate , perkuah ate , ras kemalemen ate man bandu .
54001003	Ateku min gelah tetap kam ringan i Epesus , bagi enggo kupindoken man bandu asum aku nerusken perdalanenku ku Makedoni . I Epesus lit piga-piga kalak si ngajar alu pengajaren si la tuhu . Pengadilah e .
54001004	Suruh gelah ingadikenna ngajarken turi-turin si la tuhu bage pe terombo nini-nininta nai si la erpeltep-peltep , sabap si enda peturah perubaten saja ngenca janah la erguna nandangi rencana Dibata si ieteh kita erdandan kiniteken .
54001005	Tujun perentahku enda guna mpekeke kekelengen si reh i bas pusuh peraten si bersih nari , i bas ukur si bujur nari , bage pe i bas kiniteken si tuhu-tuhu nari .
54001006	Tapi lit piga-piga si nilah i bas tujun enda nari , papak ia erkiteken cakap si sia-sia .
54001007	Sura-surana jadi guru Undang-undang Dibata , tapi cakapna pe la iangkana bage pe la iangkana kerna kai si ibelaskenna i bas kiniteken .
54001008	Sieteh maka Undang-undang e mehuli , adi ipakeken bagi patutna .
54001009	Arus pe i inget maka Undang-undang ibahan labo guna kalak si bujur , tapi guna kalak si ngelanggar undang-undang ras si erbahan jahat , la nandai Dibata , si erdosa , si la eragama dingen si la nggit rukur kerna pertendin , guna kalak si munuh nande-bapana , guna pemunuh-pemunuh ,
54001010	guna kalak si erlua-lua , dingen kalak si campur sapih-sapih ia dilaki , guna penculik , guna kalak perguak kesaksinna dingen kalak si la tuhu cakapna , bage pe guna kerina kalak si ndalanken perbahanenna la rikutken pengajaren si payo .
54001011	Pengajaren si tuhu e lit i bas Berita Si Meriah si ibereken man bangku guna iberitaken . Berita Si Meriah e rehna i bas Dibata nari , e me Dibata si mulia si arus ipuji .
54001012	Kukataken bujur man Kristus Jesus Tuhanta , si enggo mereken gegeh man bangku i bas aku ndahiken dahinku . Kukataken bujur man baNa sabap metunggung iakapNa aku , itangkuhkenNa aku jadi si erdahinNa ,
54001013	aminna pe nai kucekuraki Ia kusiksa dingen kugombang-gombangi . Tapi mekuah ate Dibata aku , sabap paksa si e nai langa aku tek man Jesus Kristus janah la kuangka kai si kubahan .
54001014	Iuseken Tuhanta man bangku lias ateNa si la erkeri-kerin radu ras kiniteken bage pe keleng ate si jadi sikerajangenta erkiteken persadanta ras Kristus Jesus .
54001015	Kata si tuhu-tuhu si patut ialoken dingen tek kal kita e me , " Kristus Jesus enggo reh ku doni enda guna nelamatken kalak perdosa . " I bas si e aku me si perdosana kal .
54001016	Tapi erkiteken si e me maka mekuah ate Dibata aku , gelah Kristus Jesus banci ncidahken kesabarenNa si serta i bas nelamatken aku , kalak si mbelinna dosana enda . Janah si enda jadi usihen man kerina kalak si nandangi tek man baNa dingen ngaloken kegeluhen si rasa lalap .
54001017	Raja si rasa lalap , Dibata si sada , si rasa lalap , si la teridah , man baNalah kehagan ras kemulian seh rasa lalap . Amin .
54001018	O anakku Timotius , man bandu kusehken dahin enda . Si enda rikutken kata si enggo ndekah me inubuatken kerna kam . Bahanlah kata nubuat e jadi senjatandu asum kam erbebe kerna si mehuli .
54001019	Tetaplah kam tek man Jesus Kristus dingen bersihlah pusuh peratenndu . Piga-piga kalak lit si la nggit megiken isi pusuh peratenNa ; janah kalak si bage ibunuhna kinitekenna .
54001020	Jelmana e me Himeneus ras Aleksander . Si dua kalak enda enggo kuendesken man Iblis , guna ngajarken ia gelah olanai ipebau-bauna Dibata .
54002001	Perlebe kukataken gelah isehkenndu sapaat , pemindon , pertoton ras pengataken bujur man Dibata guna kerina manusia ;
54002002	guna raja-raja ras kerina si erkuasa , gelah banci kita nggeluh senang dingen dame , erkemalangen man Dibata alu lagu langkah si payo .
54002003	Enda me si mehuli dingen si ngena ate Dibata , Si Ngkelini kita ,
54002004	si ersura-sura gelah kerina manusia selamat dingen meteh kai si tuhu-tuhu .
54002005	Sabap sada ngenca Dibata janah sada ka ngenca kelang-kelang si mpersadaken Dibata ras manusia , e me manusia Jesus Kristus .
54002006	Jesus Kristus e enggo ngasamken kesahNa guna nebusi kerina manusia i bas dosa-dosana nari . Enda jadi sada bukti maka i bas paksa si enggo itetapken Dibata , Ia ersura-sura gelah kerina manusia iselamatken .
54002007	Janah erkiteken si enda me maka aku jadi rasul dingen guru nandangi bangsa si labo kalak Jahudi , guna meritaken kerna kiniteken man Jesus Kristus . Si kukataken enda tuhu nge , labo aku erbual .
54002008	Sura-surangku gelah kerina dilaki amin i japa pe ertoto min man Dibata . Kerina min erkemalangen man Dibata janah ertoto ngelipat tanna alu la lit i bas ia ate nembeh ras perubaten .
54002009	Bage pe si diberu , mehamat dingen mehuli min peruisna . Potongen bukna sederhana saja ; ola make perhiasen emas ntah mutiara ntah paken-paken si meherga .
54002010	Tapi cidahkenlah perbahanen si mehuli , si sentudu ras sekalak diberu si ngaku maka ia nembah man Dibata .
54002011	Diberu arus erlajar alu megi-megi saja , ola njabapi .
54002012	La ateku senang diberu ngajar ntah pe erkuasa nandangi dilaki . Ia arus sinik-sinik saja .
54002013	Sabap Adam nge lebe ijadiken Dibata , e maka Hawa .
54002014	Janah labo Adam si kena tipu , tapi diberu e nge , janah ia nge si ngelanggar pedah Dibata .
54002015	Tapi sekalak diberu selamat nge arah ia mupus , adi tutus atena erkiniteken , erkeleng ate dingen nggeluh badia janah mehamat .
54003001	Adi sekalak ersura-sura jadi peminpin perpulungen , ersura-sura kap ia nandangi dahin si mehuli . Kata enda tuhu me !
54003002	Sekalak si ngepkep perpulungen arus la erpandangen . Ndeharana arus sada ngenca . Ia arus ersabar , terkuasaisa dirina janah ratur lagu langkahna . Arus meriah ukurna ngalo-ngalo kalak si kesilang ku rumahna aminna pe la itandaina . Ia arus ngasup ngajari .
54003003	Ia la banci sekalak pemabuk , ntah pe sekalak perampang . Ia arus sekalak si lemah-lembut dingen ngena atena kedamen . Ia la banci mata duiten .
54003004	Arus ietehna ngepkep jabuna alu mehuli janah ngasup erbahanca anak-anakna ngikutken katana dingen mehamat man bana .
54003005	Sabap adi la ia ngasup ngepkep jabuna , labo ia ngasup ngepkep perpulungen Dibata .
54003006	Si ngepkep perpulungen la banci kalak si mbaru jadi Kristen , sabap banci pagi meganjang ukurna jenari iukum Dibata ia bagi Iblis nai .
54003007	Ia arus sekalak si ihamati jelma si nterem , gelah ola ia icekuraki kalak jenari kena siding Iblis .
54003008	Si nampati i bas perpulungen pe arus kalak bujur tutus . La banci mbuesa minem minuman keras , ntah pe merangap .
54003009	Arus tetap pusuh peratenna kerna pengajaren si enggo ibereken Dibata .
54003010	Ia arus iuji lebe , jenari adi la lit ibahanna si man pandangen , banci ia erdahin .
54003011	Ndeharana pe arus kalak si mehuli . Ndeharana e la banci ncekuraki kalak si deban . Ia arus ngasup ngkuasai dirina janah bujur i bas kai pe .
54003012	Si nampati i bas perpulungen e arus sada ngenca ndeharana . Arus ngasup ia ngepkep anak-anakna ras jabuna alu mehuli .
54003013	Kalak si ndahiken dahinna alu mehuli , reh hamatna kalak man bana , janah reh pangna ia ngerana man kalak kerna kinitekenna nandangi Kristus Jesus .
54003014	Asum kubahan surat enda man bandu , ngarap aku maka la nai ndekah sa reh aku ndahi kam .
54003015	Tapi adi ndekah denga maka aku reh , surat enda me mpebetehkenca man bandu kuga arusna perlangkahta i bas keluarga Dibata , perpulungen Dibata si nggeluh , binangun dingen palas ajaren si tuhu-tuhu .
54003016	Ise pe la ngasup nimbaksa kerna belinna rahasia agamanta . " Jesus Kristus reh i bas rupa manusia , ipetangkas Kesah Dibata Ia la ersalah , janah teridah man malekat-malekat . Kerna Ia ipembar ku kerina bangsa-bangsa , kerina manusia i doni tek man baNa , janah Ia enggo iangkat Dibata ku Surga . "
54004001	Tangkas ikataken Kesah Dibata maka lit pagin piga-piga kalak si lanai tek man Jesus Kristus . Patuh ia man kesah-kesah si erbual janah iikutkenna pengajaren setan-setan .
54004002	Pengajaren-pengajaren e rehna i bas kalak si nipu nari , e me kalak perguak si enggo batu-batun pusuh peratenna , tempa-tempa enggo itutung alu besi si merara .
54004003	Kalak si bage , iajarkenna maka la banci kita erjabu , bage pe la banci sipan piga-piga erbage pangan . Tapi Dibata ngelitken pangan e kerina guna ipan kalak si erkiniteken man Kristus , si meteh kai si benar , kenca ertoto ngataken bujur man Dibata .
54004004	Kerina si enggo ijadiken Dibata e mehuli nge . Sada pe labo man pantangenken . Tapi alokenlah kerina alu ngataken bujur man Dibata ,
54004005	sabap Kata Dibata ras pertoton njadikenca mehuli pangan e i lebe-lebe Dibata .
54004006	Adi iturikenndu pedah-pedah enda man senina-seninananta si enggo tek man Jesus Kristus , kam jadi suruh-suruhenNa si mehuli . Pegegehilah pertendinndu alu kata Dibata si iteki kita , ras alu ajaren-ajaren si benar si ikutkenndu alu tutus kidekah enda .
54004007	Sirangilah turi-turin si la tuhu si la erguna . Biasakenlah dirindu nggeluh bagi si ngena ate Dibata .
54004008	Latihen gerak badan lit piga-piga gunana , tapi latihen pertendin erguna i bas kai pe , sabap latihen pertendin e njamin geluhta subuk si genduari bage pe si pagin .
54004009	Kata enda tuhu janah arus kita tek dingen sialoken alu bulat ukur .
54004010	Erkiteken si e kita arus erbebe dingen erdahin . Sabap man Dibata si nggeluh saja ngenca kita erpengarapen , e me Dibata si enggo jadi Si Engkelini kerina manusia , terlebih-lebih Si Engkelini kalak si tek man baNa .
54004011	Suruh dingen ajarkenlah si enda .
54004012	Ola kal pelepas ise pe mapas man bandu erkiteken kam nguda denga . Tapi jadilah kam man usihen kalak si tek , subuk i bas pengeranandu , i bas lagu langkahndu , i bas kam nehken keleng ate , i bas kinitekenndu bage pe i bas ukurndu bujur .
54004013	Pakekenlah paksa si lit guna ngogeken Pustaka Si Badia man perpulungen seh aku reh pagi . Iah-iahi janah ajari kalak e .
54004014	Ola sia-siaken pemere si isehken Dibata man bandu asum nabi-nabi ernubuat dingen asum pertua-pertua nangkuhken kam .
54004015	Dalankenlah si enda kerina alu tutus , gelah kerina kalak ngidah kemajunndu .
54004016	Jagalah dirindu ras kai si iajarkenndu . Tetaplah dalanken si enda sabap i bas kam ndahiken dahin e iselamatkenndu me dirindu bage pe kalak si deban si megiken kam .
54005001	Ola rawai kalak si umurna tuan asangken kam , tapi beluhlah min kam muat ukurna , bahan ia tempa-tempa bagi bapandu . Kalak si nguda bahanlah bagi agindu .
54005002	Diberu si enggo metua bahanlah bagi nandendu , janah man diberu si nguda denga arus bersih lagu langkahndu , janah bahanlah bagi turangndu .
54005003	Mehamatlah kam nandangi diberu-diberu si enggo mbalu si lanai ersima-sima .
54005004	Tapi adi sekalak si enggo mbalu lit anakna ntah kempuna , anak ntah kempuna e lah lebe nehken tanggung jababna man keluargana e . I bas si e ersimulih ia man orang-tuana bage pe man ninina , sabap si enda me si ngena ate Dibata .
54005005	Diberu si tuhu-tuhu enggo mbalu , si lanai lit sima-simana , ia erpengarapen man Dibata . Ertoto ia man Dibata suari ras berngi mindo penampat .
54005006	Tapi diberu si enggo mbalu si nggeluh guna pesenangken dirina saja , ia enggo mate aminna pe ia nggeluh denga .
54005007	Pesehlah bana ajar enda gelah ia nggeluh alu la erpandangen .
54005008	Adi lit si la mperdiateken kade-kadena , terlebih-lebih keluargana , enggo ipersokenna kinitekenna . Jahaten me ia asangken kalak si la tek man Jesus Kristus .
54005009	Sekalak si enggo mbalu , adi langa dem umurna enem puluh tahun ola suratken gelarna ku bas gelar-gelar kalak si enggo mbalu . Arus pe maka sekali denga ngenca ia erjabu ,
54005010	janah terberita kerna perbahanenna si mehuli : i bas ngepkep anak-anakna , i bas ngalo-ngalo kalak si kesilang ku rumahna , aminna pe la itandaina , i bas ia ngaloken kalak si erkiniteken i bas rumahna , i bas ia nampati kalak si ngenanami kiniseran , bage pe i bas ndahiken erbage-bage dahin si mehuli .
54005011	Ola suratken gelar kalak si mbalu e adi nguda denga ia . Sabap adi sereh denga atena la ia erkemalangen man Kristus ,
54005012	ilanggarna padanna ndube si enggo ibahanna .
54005013	Tambah si e , isia-siakenna paksa si lit guna kirumah-kirumah alu la lit tujunna ; janah si la mehulina i bas si e , e me erlajar cekurak ia , icampurina urusen kalak , bage pe icakapkenna si la perlu .
54005014	E maka ulin kuakap kalak si mbalu erjabu mulihi adi nguda denga ia . Ipupusna anak janah ipekena-kenana jabuna , gelah ola erkiteken ia , icekuraki imbang-imbangta kita .
54005015	Sabap lit piga-piga diberu si enggo mbalu papak jenari ikutkenna Iblis .
54005016	Tapi adi sekalak diberu si enggo tek man Jesus Kristus lit piga-piga kade-kadena enggo mbalu , isampatinalah kade-kadena si mbalu e . Alu bage perpulungen banci nampati diberu-diberu si enggo mbalu si lanai lit sima-simana .
54005017	Pertua-pertua si erdahin alu mehuli selaku peminpin patut iergaken dua kali lipat , terlebih-lebih kalak si tutus erdahin i bas meritaken Berita Si Meriah dingen ngajar .
54005018	Sabap lit tersurat i bas Pustaka Si Badia , " Ola tutupi babah lembu si ipake sangana ngerik , " bage pe , " kalak si erdahin arus dat upah . "
54005019	Ola begiken kalak si nalahken pertua , pala si nalahkenca e lit dua ntah telu kalak .
54005020	Si ersalah ajarkenlah i lebe-lebe perpulungen gelah teman si deban pe mbiar .
54005021	I lebe-lebe Dibata , Kristus Jesus , ras i lebe-lebe malekat-malekat si badia kupindoken kal man bandu gelah ikutkenlah pedah-pedah enda alu tutus janah rembang-tengahlah min kam rukur man ise pe .
54005022	Ola pedassa tangkuhken kalak si erdahin i bas dahin Tuhan . Adi kalak si deban erbahan dosa ola ikutken . Jagalah dirindu gelah tetap bersih .
54005023	Ola kam minem lau saja , tapi inem pe sitik anggur maka sikap beltekndu , sabap megati kam sakit .
54005024	Lit deba jelma minter teridah dosa-dosana , janah si e tangkas ope denga ia iadili . Tapi deba seh ndekah maka teridah dosa-dosana .
54005025	Bage pe perbahanen-perbahanen si mehuli minter nge teridah , tapi si mesera kal pe ngidahsa labo terbuniken .
54006001	Kerina si jadi budak arus erpengakap maka tuanna patut ndatken kerina kehamaten , gelah ola ipebau-bau kalak gelar Dibata ras pengajarenta .
54006002	Budak-budak si kalak Kristen tuanna , ola la mehamat man tuanna , sabap tuanna e seninana kap . Tapi reh ulina min perbahanenna man tuanna , sabap dahin si idahikenna e man guna kalak si tek , si ikelengina . Ajarken dingen beritakenlah enda .
54006003	Kalak si ngajarken kiniteken si deban si la sue ras Kata Tuhanta Jesus Kristus dingen la sue ras pengajaren kinitekenta ,
54006004	petua-tuaken dingen pebeluh-beluhken kap ia . Kai pe labo ietehna . Sura-surana la mehuli . Nggit kal sisimbaken ; janah si enda erbahanca turah cian ate , perubaten , cekurak , sangka-sangkan si la mehuli ,
54006005	bage pe perubaten si la erngadi-ngadi ras kalak si la pinter ukurna dingen si lanai lit i bas ia kebujuren . Iakapna agama dalan ncari kebayaken .
54006006	Tuhu , agama erbahanca kalak bayak , adi puas iakapna erkiteken kai si lit i bas ia .
54006007	Lit kin tah kai gia sibaba ku doni enda ? Lang ! Banci ntah kai gia sibaba ndarat i doni enda nari ? Lang !
54006008	E maka cukup min siakap adi lit nakanta ras uista .
54006009	Kalak si ersura-sura bayak ndabuh me ku bas percuban janah bene me ibahan erbage-bage sura-sura si bodoh dingen jahat , si erbahanca kalak gedap dingen kernep .
54006010	Sabap merangap nandangi duit e me sumbul kerina kejahaten . Enggo lit piga-piga kalak si merangap nandangi duit lanai tetap i bas kiniteken janah gulut ukurna ibahan erbage-bage kecedan ate .
54006011	Tapi kam , o suruh-suruhen Dibata , tadingkenlah si enda ndai kerina . Usahakenlah ndalanken si ngena ate Dibata , tutus ersembah man baNa , tetap ernalem ku Ia , cidahken keleng atendu , megenggeng dingen lemah lembut !
54006012	Erlumbalah asa gegehndu i bas perlumban kiniteken , guna ndatken kegeluhen si tuhu-tuhu man gunandu . Sabap guna kegeluhen si e me maka ipilih Dibata kam asum iakukenndu kinitekenndu i lebe-lebe nterem saksi .
54006013	I lebe-lebe Dibata , si mereken kegeluhen man si nasa lit bage pe i lebe-lebe Kristus Jesus , si erbahan pengakun si tuhu-tuhu i lebe-lebe Pontius Pilatus , kukataken man bandu gelah
54006014	ikutkenlah pedah-pedah e dingen jagalah gelah tetap bersih dingen la ceda , seh ku warina Tuhanta Jesus Kristus reh peduakaliken .
54006015	KerehenNa pagi Dibata ngaturkenca i bas paksana . Dibata Pemerentah Si Tonggal dingen Badia , Raja i bas kerina raja , dingen Tuhan i bas kerina tuan .
54006016	Dibata ngenca nggeluh rasa lalap . Ia nggeluh i bas sinalsal si ise pe la ngasup ndeherisa . Ise pe la pernah ngidah Ia , ise pe la banci ngidah Ia , terpujilah Ia janah iakuilah kuasaNa seh rasa lalap ! Amin .
54006017	Ajarkenlah kalak bayak i bas erta doni gelah ola meganjang ukurna dingen gelah ola ia ernalem man erta-ertana si la tetap , e me kinibayakenna , tapi ernalemlah man Dibata , si mere alu melumbar kerina keperlunta guna kesenangenta .
54006018	Ajarkenlah gelah idalankenna si mehuli , gelah bayak ia i bas perbahanen si mehuli , gelah nggit ia mere janah meriah ukurna mereken si lit i bas ia man kalak si deban .
54006019	Alu bage ipepulungna erta guna dirina si banci iarapkenna i bas paksa si reh , gelah idatna kegeluhen si tuhu-tuhu .
54006020	O , Timotius , kepkeplah alu mehuli kai si enggo iendesken Dibata man kepkepenndu . Ola kam nggit ikut ibas percakapen-percakapen si la erguna si la ngena ate Dibata . Bage pe ola kam nggit ersoal kerna perkara-perkara si niakap kalak e " pemeteh " tapi si tuhuna labo .
54006021	Sabap lit piga-piga kalak si ngataken dirina erpemeteh , tapi erkiteken si e lanai ia tek man Jesus Kristus . Lias ate Dibata rembak min ras kam kerina .
55001001	Surat enda i bas aku nari , Paulus si enggo ipilih Dibata jadi rasul Kristus Jesus . Aku isuruhNa pembarken kegeluhen si ipadanken guna ialoken i bas persadanta ras Kristus Jesus .
55001002	Surat enda man Timotius , anakku si kukelengi . Dibata Bapa ras Kristus Jesus Tuhanta mereken lias ate , perkuah ate ras kemalemen ate min man bandu .
55001003	Bujur kukataken man Dibata , si kusembah alu tutus , bagi nini-niningku nai . Bujur kukataken man Dibata asum kuinget kam rusur i bas pertotonku subuk suari bage pe berngi .
55001004	Kuinget kuga pertangisndu , janah mesikel kal aku jumpa ras kam gelah meriah kal min kuakap .
55001005	Kuinget tutus atendu erkiniteken bali ras kiniteken nini tudungndu Lois ras nandendu Enike . Tek aku maka i bas kam pe lit kiniteken si bage .
55001006	Erkiteken si e kupersingeti man bandu gelah gara mulihken i bas kam pemere Dibata , si ialokenndu asum kutamaken tanku i babo takalndu .
55001007	Sabap Kesah si ibereken Dibata man banta labo erbahanca gelah kita percik-cik ; tapi KesahNa e ndemi kita alu kuasa , kekelengen , bage pe gelah ngasup kita ngkuasai dirinta .
55001008	E maka ola kam mela ersaksi kerna Tuhanta ; bage pe ola kam mela kerna aku si ipenjaraken erkiteken Kristus . Tapi buat baginndu i bas kiniseran guna Berita Si Meriah bagi ibereken Dibata man bandu gegeh guna si e .
55001009	Kita enggo iselamatkenNa janah enggo kita ipilihNa jadi sikerajangenNa , labo erkiteken kai si ibahan kita , tapi erkiteken sura-suraNa dingen lias ateNa nge . Lias ateNa e iberekenNa arah Kristus Jesus ope denga tembe si nasa lit enda .
55001010	Tapi genduari perkuah ateNa e enggo tangkas man banta arah kerehen Si Ngkelini kita , Kristus Jesus . Jesus enggo naluken kuasa kematen janah enggo ipetangkasNa kegeluhen si la erkeri-kerin arah Berita Si Meriah .
55001011	Aku enggo iangkat Dibata jadi rasul dingen guru guna pembarken Berita Si Meriah .
55001012	Janah erkiteken si me maka aku ngenanami kiniseran-kiniseran . Tapi tetap aku tek , sabap kutandai nge ise penalemenku . Janah tek aku Ia ngasup ngkawali aku ras si enggo iendeskenNa man bangku seh ku Wari pendungi e .
55001013	Tagangilah alu nteguh kata si kuajarken man bandu , jadi usihen si man ikutenkenndu . Janah tetaplah kam i bas kiniteken ras kekelengen si idat kita erkiteken persadanta ras Kristus Jesus .
55001014	Jagalah erta-erta si mehuli si enggo iendesken Dibata man bandu arah Kuasa Kesah Si Badia si ringan i bas kita .
55001015	Ietehndu maka kerina kalak si ringan i Propinsi Asia enggo nundalken aku , ikut pe Pigelus ras Hermogenes .
55001016	Icidahken Tuhan min perkuah ateNa man keluarga Onesiporus , sabap aku enggo megati iapulina . La mela iakapna aminna pe ietehna aku i bas penjara .
55001017	Tapi seh kenca ia i Roma minter aku idaramina ngayak jumpa .
55001018	Tuhanlah mereken perkuah ateNa man Onesiporus i bas Wari e pagi ! Tangkas kal ietehndu maka megati aku isampatina i Epesus .
55002001	Tapi kam , o anakku , lias ate Dibatalah mpegegehi kam , si enggo jadi sikerajangenta erkiteken persadanta ras Kristus Jesus .
55002002	Kai si enggo ibegindu i bas aku nari i lebe-lebe nterem saksi , endeskenlah man kalak si ertanggung jabab , si ngasup ngajarkenca ka man kalak si deban .
55002003	Ikutlah kam i bas ngenanami kiniseran jadi laskar Kristus Jesus si tutus .
55002004	Sekalak laskar si sangana ertugas la icampurina urusen kegeluhen si deban gelah ngena ate komendanna .
55002005	Sekalak si ikut i bas perlumban labo banci menang adi la kin patuh nandangi peraturen-peraturen si lit i bas perlumban e .
55002006	Sekalak perjuma si enggo latih erdahin arus ndat bagin si pemena i bas ulih jumana nari .
55002007	Ukurkenlah kai si kukataken man bandu , sabap ibereken Tuhan man bandu kengasupen ngangka kerina si enda ndai .
55002008	Ingetlah Jesus Kristus , si enggo ipekeke Dibata i bas si mate nari . Ia kesusuren Daud , bagi ikataken i bas Berita Si Meriah si ku beritaken e .
55002009	Erkiteken kupembarken Berita Si Meriah e nge maka aku ngenanami kiniseran , janah igariken pe aku bagi kalak jahat . Tapi kata Dibata labo tergariken ,
55002010	e maka megenggeng aku i bas kai pe guna kiniulin anak-anak Dibata si terpilih , gelah ia pe banci ngaloken keselamaten si reh arah Kristus Jesus , ras kemulian si rasa lalap .
55002011	Tuhu me kata enda , " Adi enggo kita mate ras Ia , kita pe pagi nggeluh ka ras Ia .
55002012	Adi tetap megenggeng kita , ras Ia ka pe kita pagi erkuasa . Adi si persoken Ia , ipersokenNa pe kita .
55002013	Adi la pe kita setia , Ia tetap nge setia , sabap labo banci ipersokenNa bana . "
55002014	Ajarkenlah perpulungen janah persingeti i lebe-lebe Dibata gelah ola ia rubati kerna sada-sada cakap .
55002015	Usahakenlah gelah dat pujin kam i lebe-lebe Dibata , bagi sekalak si erdahin si la mela kerna dahinna , sekalak si ngajar alu pinter berita si benar i bas Dibata nari .
55002016	Sirangilah ranan si la tuhu dingen si sia-sia , si perasatna nirangken kalak ras Dibata .
55002017	Si iajarkenna e njajat bagi penakit kanker . Dua kalak i bas guru-guru e gelarna Himeneus ras Piletus .
55002018	Duana ia enggo nadingken pengajaren si benar . Genduari enggo kemamangen ibahanna piga-piga kalak si enggo tek man Jesus Kristus alu ngataken maka kekeken kalak si tek enggo jadi .
55002019	Tapi palas si nteguh si enggo ipanteki Dibata labo terugur . I babo palas e lit tersurat , " Itandai Tuhan sikerajangenNa , " bage pe , " Ise ngakuken maka ia sikerajangen Tuhan arus itadingkenNa perbahanen-perbahanen si la payo . "
55002020	I bas rumah si mbelin lit erbage-bage pinggan ras mangkuk , lit si ibahan i bas pirak nari bage pe i bas emas nari janah lit ka pe si ibahan i bas kayu nari bage pe i bas taneh dah nari ; lit si ipake guna keperlun si mehaga , lit si ipake guna keperlun biasa .
55002021	Adi lit kalak si mbersihken dirina i bas kejahaten-kejahaten enda nari , ipakeken me ia guna si mehuli , sabap enggo iendeskenna dirina dingen erguna man tuanna . Enggo isikapken ia guna ipake i bas dahin si mehuli .
55002022	Tadingkenlah sura-sura si jahat i bas kalak nguda . Usahakenlah ndalanken kai si tuhu-tuhu ngena ate Dibata , nehken tanggung jababndu selaku kalak si tek , nehken keleng ate dingen nggeluh alu dame raduken kalak si tutus mindo penampat man Tuhan .
55002023	Ola campuri percakapen si sia-sia dingen la rorat . Ietehndu maka arah si e turah perubaten .
55002024	Suruh-suruhen Tuhan la banci rubat . Arus ia mehuli man ise pe , sekalak guru si mehuli dingen saber ,
55002025	janah alu lemah-lembut ngajarken kalak si erlawanen ras kam . Banci jadi ibereken Dibata man kalak enda kesempaten jera i bas dosa-dosana nari dingen meteh si tuhu-tuhu ngena ate Dibata .
55002026	Alu bage jore ukurna mulihken janah pulah ia i bas siding Iblis nari , si enggo naban dingen maksa ia ngikutken sura-surana .
55003001	Ingetlah ! I bas wari-wari pendungi pagi mbue reh kiniseran .
55003002	Sanga si e pagi manusia nggeluh ngukurken dirina saja , merangap , meganjang rukur dingen nipu . Cekurak ia , la ibegikenna kata nande-bapana , la ia nggit ngataken bujur , dingen lanai diatena eragama .
55003003	Lanai lit i bas ia kekelengen dingen ate mekuah . Ijurukenna kalak si deban . La ia ralang-alang merawa dingen merampus . La atena ngena si mehuli .
55003004	Idayakenna temanna , njulmit ukurna dingen meganjang ukurna . Lanai diatena Dibata , tapi kesenangen saja idaramina .
55003005	Tempa-tempa idalankenna aturen-aturen agama , tapi kuasa agama si tuhu-tuhu itulakna . Kalak si bagi enda ola deheri .
55003006	Piga-piga kalak pagi i bas si e lawes kirumah-kirumah , mpengaruh diberu-diberu si kote kinitekenna , si mberat baban dosana dingen dem erbage-bage kerincuhen kula ,
55003007	e me diberu si megati erlajar atena tapi la pernah ietehna kai kin si tuhu-tuhu ngena ate Dibata .
55003008	Bagi Jannes ras Jambres nimbak Musa nai , bage pe kalak enda nimbak kai si tuhu-tuhu ngena ate Dibata . Lanai ia ngasup rukur , janah sia-sia kinitekenna .
55003009	Tapi labo banci sempat mbelang bekasna , sabap kerina pagi kalak meteh maka ia bodoh , bali ras si jadi nandangi Jannes ras Jambres .
55003010	Tapi kam enggo ikutkenndu kai si kuajarken , kai si kubahan bage pe kai tujun geluhku . Enggo iperdiatekenndu kinitekenku , kesaberenku , kekelengenku , kinigenggengenku .
55003011	Enggo idahndu aku isiksa bage pe ngenanami erbage-bage kiniseran . Ietehndu kerinana si jadi man bangku i Antiokia , i Ikoni ras i Listera . Melala kal kiniseran si enggo kunanami , tapi i bas si e kerina isampati Tuhan aku .
55003012	Kalak si nggit nggeluh rikutken si ngena ate Dibata i bas persadan ras Kristus Jesus , la banci la ngenanami kiniseran .
55003013	Kalak jahat ras penipu reh dekahna reh jahatna ; itipuna kalak janah ia pe kena tipu .
55003014	Tapi kam , tetaplah ndalanken kebenaren si rehna i bas Dibata nari si enggo iajarken man bandu dingen enggo tuhu-tuhu kam tek . Ietehndu kap ise nai si ngajari kam .
55003015	Janah ingetndu pe maka kitik-kitikndu nari enggo ietehndu kerna Pustaka Si Badia , si ngasup mereken kepentaren man bandu , e me si mabai kam ku keselamaten arah kiniteken man Kristus Jesus .
55003016	Kerina si tersurat i bas Pustaka Si Badia rehna i bas Dibata nari janah erguna i bas ngajari kalak kerna si ngena ate Dibata , mandang si lepak , pekena si salah dingen erguna i bas mereken pedah-pedah gelah nggeluh alu mehuli .
55003017	Gelah kalak si nehken sura-sura Dibata cukup saratna ras ilengkapi guna erbahan kerina perbahanen si mehuli .
55004001	Jesus Kristus reh denga pagi jadi Hakim nandangi kalak si nggeluh ras si enggo mate . IpantekiNa pagin KinirajanNa . E maka kupindoken kal man bandu i lebe-lebe Dibata ras Jesus Kristus :
55004002	Pembarkenlah Berita e , subuk tengteng ras la tengteng paksana terusken gelah beritaken . Cidahken salah kalak , persingeti dingen pegegehi ia sanga iajarkenndu ia alu dem kesabaren .
55004003	Reh me pagi paksana lanai ibegiken kalak pengajaren si tuhu-tuhu . Sura-surana saja me idalankenna . Ipepulungna guru-guru guna ngajari ia kerna kai si iakapna ntabeh megikenca .
55004004	La ibegikenna pengajaren si tuhu-tuhu , tapi tutus atena megiken turi-turin si la tuhu .
55004005	Tapi kam , ntah kai gia jadi , ola bene ukurndu . Megenggenglah i bas ngenanami kiniseran . Dahikenlah dahin meritaken Berita Si Meriah e , janah dalankenlah tanggung jabapndu jadi suruh-suruhen Dibata .
55004006	Tapi aku , enggo seh paksana ipersembahken . Enggo seh paksana aku nadingken kegeluhen enda .
55004007	Enggo kupala-palai asa ngasupku i bas perlumban e , enggo seh aku ku garis batas , janah enggo kucikep kiniteken e .
55004008	E maka genduari enggo sikap pemere kemenangen e guna iendesken man bangku , e me rudang-rudang kebenaren si ibereken Tuhan , Hakim si adil , si iberekenNa man bangku i bas Wari e . Janah pemere e labo man bangku saja , tapi pe man kerina kalak si nimai kerehenNa alu erkeleng ate .
55004009	Usahakenlah maka pedas kam reh ndahi aku .
55004010	Demas enggo nadingken aku janah genduari ia erngena ate man doni si genduari enda . Enggo lawes ia ku Tesalonika . Si Kresens pe enggo lawes ku Galati janah Titus ku Dalmati .
55004011	Lukas nari ngenca ras aku . Legi Markus gelah ras kam ku jenda , sabap banci ia nampati aku i bas dahinku .
55004012	Tikikus enggo kusuruh ku Epesus .
55004013	Adi reh kam baba mantelku , tading kubahan i Troas i bas si Karpus . Baba pe kitap-kitapku , terlebih-lebih kitap kulit e .
55004014	Aleksander , tukang tembaga e , enggo megati erbahan jahat man bangku . Tuhanlah mbalassa perbahanenna e .
55004015	Kam pe metengetlah nandangi ia , sabap megegeh kal ia ngelawan kai si iberitaken kita .
55004016	Asum tangtangna aku iadili , ise pe la lit nemani aku ; kerina nadingken aku . Mbera-mbera la itak-taki Dibata si enda man bana !
55004017	Tapi Tuhan tetap nemani aku , iberekenNa man bangku gegeh , seh maka tuhu-tuhu i bas paksa e ngasup aku meritaken Berita Si Meriah e man bangsa si erbage-bage . Ipulahi Tuhan aku tempa-tempa i bas babah singa nari .
55004018	Janah ipulahi Tuhan me pagi aku i bas kerina si jahat nari , jenari ibabaNa aku alu selamat ku bas KinirajanNa i Surga . Man baNalah kemulian seh rasa lalap . Amin .
55004019	Kataken mejuah-juah man Persila ras perbulangenna Akuila , bage pe man Onesiporus sada jabu .
55004020	Erastus genduari i Korinti , janah Tropimus kutadingken i Mileti , sabap sakit ia .
55004021	Usahaken kal gelah reh kam ope denga musim mbergeh . Eubulus , Pudens , Linus ras Klaudia ngataken mejuah-juah man bandu , bage pe kerina senina-senina si enggo tek man Jesus Kristus .
55004022	Tuhanlah nemani kam . Lias ate Dibata ras kam kerina gelah .
56001001	Surat enda i bas aku nari , Paulus , persuruhen Dibata dingen rasul Jesus Kristus . Aku ipilih Dibata jenari isuruhNa mpegegehi kiniteken anak-anakNa si terpilih janah mabai ia ku si ngena ate Dibata rikutken pengajaren agamanta ,
56001002	si erpalasken pengarapen kerna kegeluhen si tuhu-tuhu si la erkeri-kerin . Kegeluhen si tuhu-tuhu si la erkeri-kerin enggo ipadanken Dibata man banta ope denga lit paksa-paksa ; Dibata labo erbual .
56001003	Janah i bas paksa si itetapkenNa , enggo ipetangkasNa kegeluhen e arah KataNa . Enda me si niendeskenNa man bangku . E maka kupembarken KataNa e bekas persuruhen Dibata Si Engkelini kita .
56001004	Surat enda man Titus , anakku si tuhu-tuhu rikutken kinitekenta ersada . Dibata Bapa ras Kristus Jesus Singkelini kita mereken lias ate ras kemalemen ate man bandu gelah .
56001005	Kutadingken kam mbaru enda i Pulau Kreta gelah ipejorendu dahin si perlu idungi , bage pe gelah ngangkat pertua-pertua i bas tep-tep kuta . Ingetlah si kukataken man bandu :
56001006	sekalak pertua ola min lit si man pandangen ; sekalak ngenca ndeharana , janah anak-anakna erkiniteken man Kristus dingen la icap kalak gutul ntah pe la terajarken .
56001007	Erkiteken dahin peminpin perpulungen e ngaturken dahin Dibata , ola min lit i bas ia si man pandangen . La banci meganjang ukurna ntah sukah merawa , ntah pemabuk , ntah pengamuk , merangap nandangi duit .
56001008	Arus ia pertemue , ngena atena si mehuli . Pentar , bersih , dingen terkuasaisa dirina .
56001009	Arus nteguh itagangina Berita si rehna i bas Dibata nari e , e me Berita si banci iteki bagi si enggo iajarken man bana . Alu bage ngasup ia mpegegehi kalak si deban alu pengajaren si tuhu-tuhu e , dingen ngasup ia ncidahken salah kalak si ngelawan pengajaren e .
56001010	Sabap nterem kalak lanai patuh , terlebih-lebih si teriket denga i bas sunat ; itipuna kalak si deban alu cakapna si la erguna .
56001011	Kalak si bage ola bere ngerana , sabap ngguluti jabu kalak saja ngenca perasatna alu pengajaren si la bage arusna . Kai si ibahanna e man kemelanken , sabap sura-surana ndarami duit saja nge .
56001012	Sekalak nabi i Kreta nari pernah ngataken , " Kalak Kreta perguak , bali ras rubia-rubia si merawa , kalak rangap si perkisat . "
56001013	Kai si ikataken nabi e tuhu , e maka ajarken ia alu la tangung-tanggung , gelah tuhu-tuhu kinitekenna ,
56001014	janah gelah olanai ia tek turi-turin kalak Jahudi ras aturen-aturen manusia si erlawanen ras pengajaren si benar .
56001015	Nandangi kalak si bersih pusuh-peratenna kai pe bersih kap ; tapi nandangi kalak si la bersih pusuh-peratenna dingen la erkiniteken , kai pe la bersih , sabap enggo meluat ukur ras pusuh-peratenna .
56001016	Ngaku ia maka itandaina Dibata , tapi arah perbahanenna teridah labo itandaina . Perukurenna mbau , janah la nggit patuh ; kalak enda la ngasup erbahan kai pe si mehuli .
56002001	Tapi kam , ajarkenlah si sentudu ras pengajaren si payo .
56002002	Katakenlah man dilaki si enggo metua gelah jore min ukurna , mehuli lagu-langkahna , dingen ngasup min ngkuasai dirina ; bage pe gelah tuhu-tuhu sehat kinitekenna , erkeleng-ate dingen megenggeng .
56002003	Bage pe kataken man diberu-diberu si enggo metua gelah bersih lagu-langkahna , bagi arusna . La banci ia ncekuraki kalak si deban , bage pe la banci nagih minem anggur . Ia arus ngajarken si mehuli :
56002004	ngajari diberu si nguda denga gelah keleng atena perbulangenna ras anak-anakna ,
56002005	gelah ngasup ia ngkuasai dirina dingen nggeluh badia , gelah beluh ia ngaturken jabuna dingen jadi ndehara si patuh man perbulangenna ; gelah alu bage ise pe la ncekuraki berita si rehna i bas Dibata nari .
56002006	Bage pe ajari anak-anak perana gelah ngasup ngkuasai dirina .
56002007	Janah kam , i bas kai pe arus jadi usihen kerna dahin si mehuli . Tutus min atendu dingen ergiah-giahlah ukurndu ngajar .
56002008	Pakelah kata-kata si payo si la banci ipandang kalak , gelah alu bage mela iakap imbang-imbangndu sabap la lit i bas kita si man pandangenna .
56002009	Budak arus ngikutken kata tuanna dingen i bas kai pe senang min ate tuanna ibahanna . La banci isimbakna kata tuanna ,
56002010	ntah pe nangko barang-barang tuanna . Tapi arus icidahkenna maka ia tetap bujur dingen tutus , gelah i bas kerinana si ilakokenna tama ulina man pengajaren kerna Dibata si Engkelini kita .
56002011	Sabap enggo ipetangkas Dibata lias ateNa guna keselamaten kerina manusia .
56002012	Lias ateNa e ngajari kita nadingken kegeluhen si la ngena Dibata ras sura-sura doni , gelah nggeluh kita ngkuasai dirinta , bujur dingen si sembah Dibata alu kegeluhenta i doni enda .
56002013	Genduari kita paksa nimai Wari kemalemen ate si iarapken kita e me kerehen sinalsal Dibatanta si Mbelin ras si Engkelini kita Jesus Kristus .
56002014	Enggo iendeskenNa diriNa guna kita , lako nebusi kita i bas kerina si jahat nari , jenari ibahanNa kita jadi sikerajangenNa , jadi bangsa si bersih , si mesikel erbahan mehuli .
56002015	Ajarkenlah si enda kerina , janah pakelah kerina kuasandu i bas kam ngajuk dingen mandang kalak . Ola pelepas kalak mapas man bandu .
56003001	Persingetilah ia kerina gelah patuh man pemerentah ras si erkuasa . Ibegikennalah katana , dingen nggit ndalanken kerina dahin si mehuli .
56003002	Katakenlah man bana gelah ola ia ncekuraki kalak si deban , tapi erdame dingen meriahlah , janah mehulilah min perbahanenna katawari pe nandangi kerina manusia .
56003003	Sabap kita pe nai labo sieteh mehuli , nggit ngelawan dingen erbahan salah . Kita ikuasai kerincuhen kula ras erbage-bage sura-sura . Kita nggeluhken kegeluhen si jahat dingen dem ate cian . Segat ate kalak kita , janah kita pe segat ateta kalak .
56003004	Tapi asum Dibata si Engkelini kita nehken perkuah ate ras kiniulinNa man banta ,
56003005	kita enggo ikeliniNa . Kita ikeliniNa labo erkiteken perbahanenta si mehuli , tapi erkiteken perkuah ateNa nge . Kita ikelini Dibata arah Kesah Si Badia si erbanca kita tubuh peduakaliken gelah sialoken kegeluhen si mbaru alu mbersihken kita .
56003006	Dibata nguseken Kesah Si Badia si la ersibar man banta arah Jesus Kristus si Engkelini kita ,
56003007	gelah erkiteken lias ateNa banci kita rembak ras Ia dingen ngaloken kegeluhen si tuhu-tuhu si la erkeri-kerin , si iarapken kita .
56003008	Kata enda tuhu kap . Ateku min gelah igegehindu ngajarken kerna si enda , gelah kalak si enggo tek man Dibata tutus ndahiken dahin si mehuli , si metunggung dingen erguna man manusia .
56003009	Silahkenlah ranan sijabapen si sia-sia , kerna terombo nini-nini nai . Ola rubat , dingen ola sijabapen kerna Undang-undang . Enda kerina si lang-lang dingen la lit gunana .
56003010	Kalak si erbahan perpecahen i bas perpulungen ajarken seh dua kali jenari sirangi ia .
56003011	Ietehndu maka kalak si bage jahat kap . Dosa-dosana nuduhkenca maka ia ersalah .
56003012	Kenca kusuruh Artemas ntah Tikikus ndahi kam , usahakenndu kal ndahi aku ku Nikopolis , sabap enggo kutetapken ringan i jah asum musim mbergeh .
56003013	Usahakenndulah nampati Senas , si meteh undang-undang , ras Apolos i bas ia menaken perdalanenna , janah usahaken maka kerina keperlunna icukupi .
56003014	Teman-temanta arus erlajar make kesempaten si lit guna ndahiken dahin si mehuli , gelah icukupina kai si perluna kal . Ola min ia sia-sia nggeluh .
56003015	Kerina senina-seninanta si ras aku i jenda ngataken mejuah-juah man bandu . Kataken mejuah-juah i bas kami nari man teman-temanta si sada kiniteken . Lias ate Dibata ras kam kerina gelah .
57001001	Surat enda i bas aku nari , Paulus , si ipenjaraken erkiteken Kristus Jesus , bage pe i bas seninanta Timotius nari . Surat enda man bandu , Pilemon , si ikelengi kami , teman kami sada dahin
57001002	ras man perpulungen si pulung i rumahndu , bage pe man turangta Apia ras temanta seperjuangen Arkipus .
57001003	Dibata Bapanta ras Tuhan Jesus Kristus mereken lias ate ras kemalemen ate man bandu gelah .
57001004	Rusur kukataken bujur man Dibatangku tep-tep kali kam kuinget i bas pertotonku .
57001005	Sabap enggo kubegi kerna kekelengenndu man anak-anak Dibata ras kiniteken si lit i bas kam nandangi Tuhan Jesus .
57001006	Ertoto aku gelah arah persadanta kalak si erkiniteken mabai kita ku pengertin si terbagesen kerna kerina pemere si ialoken kita i bas kegeluhenta erkiteken persadanta ras Kristus .
57001007	O seninangku si kukelengi , kekelengenndu e erbahanca ateku malem dingen mpegegehi aku ! Kerina anak-anak Dibata enggo ermeriah ukur ibahanndu .
57001008	Erkiteken si e pang kal aku seninandu i bas Kristus merentahken kam erbahan kai si arus ilakokenndu .
57001009	Tapi erkiteken keleng ateku kam , ulin kuakap aku mindo saja man bandu . Si enda kubahan aminna gia aku , Paulus , enggo metua , janah sangana ipenjaraken erkiteken Kristus Jesus .
57001010	E maka mindo aku man bandu kerna si Erguna , si enggo jadi anakku erkiteken kiniteken tupung aku sangana i bas penjara .
57001011	Nai la ia erguna man bandu , tapi genduari erguna ia labo saja man bandu tapi man bangku pe .
57001012	Buah ateku si kukelengi enda , genduari kusuruh mulihken man bandu .
57001013	Si tuhuna ateku min i jenda nge ia ras aku , kidekah aku i bas penjara erkiteken Berita Si Meriah , gelah banci ia jadi gancihndu nampati aku .
57001014	Tapi la ateku kupaksaken kam nampati aku ; ateku min si e ibahanndu alu ukur meriah . Alu bage la aku nggit erbahan kai pe adi la leben isetujuindu .
57001015	Banci jadi si Erguna sirang ras kam kentisik gelah banci ia ras kam rasa lalap .
57001016	Genduari lanai bo ia budak ngenca , tapi ndauh ganjangen asangken sekalak budak . Ia me seninandu si meherga i bas Kristus . Keleng ateku ia , tentu lebihen ka pe kekelengenndu man bana , subuk selaku manusia bage pe i bas Tuhan .
57001017	E maka adi temanndu kin iakapndu aku , alokenlah ia mulihi bagi pengalokenndu aku .
57001018	Adi lit nai salahna man bandu , ntah lit utangna , jadi utangku bahan .
57001019	Aku jine nuratkenca bagin si enda , " Aku , Paulus , nggalarisa pagi kerina man bandu . " ( Tentu labo perlu kupersingeti man bandu maka kam jine pe rutang man bangku , e me dirindu jine . )
57001020	O seninangku , sampatindu min aku erkiteken Tuhan ; pesenang min ukurku sabap kita ersenina i bas Kristus .
57001021	Asum aku erbahan surat enda , tek aku maka ialokenndu pemindonku enda . Si tuhuna kueteh maka lebih asang si e pe nggit nge kam .
57001022	Tambah si e sikapkenlah sada kamar man bangku , sabap ngarap aku maka pertotonndu kerina ibegiken Dibata , janah ibahanNa aku mulihken ndahi kam .
57001023	Epapras si ipenjaraken ras aku erkiteken Kristus Jesus , ngataken mejuah-juah man bandu ,
57001024	bage pe Markus , Aristarkus , Demas , ras Lukas temanku sada dahin .
57001025	Lias ate Tuhan Jesus Kristus ras kam kerina gelah .
58001001	Nai enggo megati Dibata ngerana man nini-nininta arah nabi-nabi alu erbage-bage cara .
58001002	Tapi i bas paksa-paksa si arah pudi enda ngerana Ia man banta arah AnakNa . Arah AnakNa e me Dibata njadiken kerina si nasa lit ; AnakNa e itetapkenNa jadi si mada kerina si nasa lit .
58001003	Arah Ia ersinalsal terang kemulian Dibata , janah Ia tuhu-tuhu gambar Dibata . Ia me si natang kerina si nasa lit alu kataNa si erkuasa . Kenca ibersihkenNa manusia i bas dosa-dosa nari , kundul Ia i Surga arah kemuhen Dibata si Mada Kuasa si meganjangna .
58001004	Anak e enggo jadi ndauh ganjangen asangken malekat-malekat , bagi gelarNa pe enggo ibereken Dibata ganjangen asangken gelar malekat-malekat .
58001005	Sabap man malekat-malekat labo pernah ikataken Dibata , " Kam me anakKu ; sendah Aku jadi Bapandu . " Man malekat si apai pe labo pernah ikataken Dibata , " Aku me jadi BapaNa , janah Ia me jadi AnakKu . "
58001006	Tapi asum isuruh Dibata ateNa anakNa sintua ku doni enda , ikatakenNa , " Kerina malekat Dibata arus nembah man Anak e . "
58001007	Kerna malekat-malekat ikataken Dibata , " Ibahan Dibata malekat-malekatNa angin , janah suruh-suruhenNa dilah api . "
58001008	Tapi kerna Anak e ikataken Dibata , " Kursi pemerentahenNdu o Dibata , rasa lalap me ! PemerentahenNdu e me pemerentahen si adil .
58001009	Ngena atendu si bujur , janah nembeh atendu nandangi si jahat ; erkiteken si e me maka Dibata , e me Dibatandu , enggo ngangkat Kam , jenari ipehagaNa Kam lebih asa temanNdu , si erbahanca meriah ukurNdu . "
58001010	IkatakenNa pe tole , " Kam o Tuhan , mula-mulana enggo njadiken doni enda , janah alu tanNdu jine enggo ijadikenNdu langit .
58001011	Masap me pagi si enda kerina , tapi Kam tetap nge rasa lalap ; reh mawesna me pagi kerina bagi uis .
58001012	IlipatNdu me pagi kerina si nasa lit bagi uis , jenari isambari pagi alu si deban . Tapi Kam tetap nge rasa lalap , umurNdu la erkeri-kerin . "
58001013	Man malekat-malekat si apai pe labo pernah ikataken Dibata , " Kundullah i jenda arah kemuhenKu , seh kutamaken imbang-imbangNdu jadi dedeh-dedehen naheNdu . "
58001014	Adi bage kai dage malekat-malekat e ? Malekat-malekat e , e me kesah penampat persuruhen Dibata guna nampati kalak si ngaloken keselamaten pagi .
58002001	Erkiteken si e arus nteguh sicikep pengajaren si enggo sibegi , gelah ola kita mombak .
58002002	Sepuluh Pedah Dibata si ipeseh malekat-malekat man Musa enggo tangkas maka tuhu , janah kalak si la ndalankenca ntah si la ngikutkenca iukum bagi patutna .
58002003	Adi bage banci kin kita pulah adi la siperdiateken berita keselamaten si bage belinna ? Tuhan si tangtangna meritaken keselamaten e , jenari kalak si megisa enggo ncidahken man banta maka si e tuhu .
58002004	Bage pe arah erbahan tanda-tanda kuasa , kejadin-kejadin ras erbage-bage tanda sengget , itambahi Dibata maka tuhu kesaksin kalak e . Ielaken Dibata pe erbage-bage pemere Kesah Si Badia rikutken sura-suraNa .
58002005	Dibata labo njadiken malekat-malekat gelah erkuasa nandangi doni si nandangi reh e me doni si icakapken kita e .
58002006	Tapi bagi lit tersurat i bas Pustaka Si Badia , " O Dibata , kai kin manusia e maka ingetNdu ia ; kai kin anak manusia e , maka iperdiatekenNdu ia ?
58002007	I bas paksa si kentisik enggo ibahanNdu ia teruhen asangken malekat-malekat ; ipehagaNdu ia alu kiniulin dingen pujin ,
58002008	janah ibahanNdu ia erkuasa nandangi kerina si nasa lit . " Ikataken pe maka ibahan Dibata manusia " erkuasa nandangi kerina si nasa lit " ; adi bage labo lit kai pe si la i teruh kuasana . Genduari si idah manusia labo erkuasa i bas kerinana .
58002009	Tapi teridah man banta maka Jesus si erkuasa ! I bas paksa si kentisik , ibahan Dibata Ia teruhen asangken malekat-malekat , gelah arah lias ate Dibata inanamiNa kiniseran kematen guna kerina manusia . Siidah genduari Ia ipehaga alu kiniulin dingen pujin erkiteken kematen si enggo inanamiNa .
58002010	Patut maka Dibata si njadiken dingen pekena-kena kerina si nasa lit , njadiken Jesus serta arah kiniseran . Gelah nterem kalak ibabaNa ngenanami kemulianNa ras Ia . Sabap Jesus ngenca mabai manusia ku keselamaten .
58002011	Ibersihken Jesus manusia i bas dosa-dosa nari , janah Ia ras si ibersihkenNa e kerina sada Bapa . Erkiteken si e maka Jesus la mela ngakui manusia jadi seninaNa .
58002012	Bagi ikatakenNa , " O Dibata , ngerana aku kerna Kam man agi-agingku kupujiken Kam i tengah-tengah perpulungen . "
58002013	Tole pe ikatakenNa , " Ernalem Aku man Dibata . " Bage pe ikatakenNa , " I jenda Aku ras anak-anak si enggo iendesken Dibata man bangKu . "
58002014	Erkiteken anak-anak e , bagi si igelariNa , e me manusia si erdaging dingen erdareh , Jesus pe enggo bali ras anak-anak e i bas kemanusianNa . Si enda ibahanNa gelah arah kematenNa banci italukenNa Iblis si engkuasai kematen .
58002015	Alu bage ibebaskenNa kalak si kidekah geluhna iperbudak erkiteken kebiarenna nandangi kematen .
58002016	Tangkas maka labo malekat si isampatiNa . Tapi bagi lit tersurat i bas Pustaka Si Badia , " IsampatiNa kita manusia , e me kesusuren Abraham . "
58002017	E me sabapna maka i bas kai pe arus bali Ia ras senina-seninaNa , gelah Ia jadi Imam si Mbelin si erkeleng ate dingen si tutus i bas ndahiken dahin Dibata gelah dosa-dosa manusia ialemi Dibata .
58002018	Janah genduari ngasup Ia nampati kalak si i bas percuban , sabap Ia pe enggo ngenanami percuban ras kiniseran .
58003001	O senina-seninangku si sada kiniteken , si enggo pe ipilih Dibata ! Ukurilah mbages-mbages kerna Jesus , e me Rasul ras Imam si Mbelin , si iakuken kita i bas kinitekenta .
58003002	Jesus erkemalangen man Dibata si milih Ia guna dahin e , bagi Musa nai patuh ndahiken dahinna i bas rumah Dibata .
58003003	Kalak si majekken rumah lebih ipehaga asangken rumah e . Bage me Jesus , tunggungen Ia ipehaga asangken Musa .
58003004	Tuhu kerina rumah lit si majekkenca , tapi Dibata nge njadiken kerina si nasa lit .
58003005	Musa patuh erdahin i bas rumah Dibata bagi persuruhen . Iturikenna kai si pagin ikataken Dibata .
58003006	Tapi Kristus patuh bagi Anak si ertanggung jabap i bas rumah Dibata . Kita enda me rumah Dibata adi tetap ukurta ergiah-giah dingen tek kita maka sidat nge kai si iarapken kita .
58003007	E maka bagi si ikataken Kesah Si Badia , " Adi ibegindu sora Dibata wari enda ,
58003008	ola pemersik ukurndu bagi asum nai isimbakndu Dibata , bagi nai asum kam i gurun pasir , asum iujindu Dibata .
58003009	I je me nai iuji ninindu Dibata , icubaina Aku nina Dibata , aminna pe idahna kai si enggo Kubahan kidekah empat puluh tahun .
58003010	Erkiteken si e maka nembeh ateKu ia , alu ngataken , ' Megati ia nimbak , la ikutkenna pedah-pedahKu . '
58003011	Merawa Aku dingen ersumpah , ' Ndigan pe ia la bengket ku bas pengadi-ngadinKu ! ' "
58003012	O senina-seninangku , metengetlah gelah ola sekalak pe i bas kam jahat ukurna dingen la tek seh maka itundalkenna Dibata si Nggeluh e !
58003013	Tapi gelah ola sekalak pe i bas kam itipu dosa seh maka mersik ukurna , siajar-ajarenlah kam tep-tep wari , kidekah kata " wari enda " bagi si tersurat i bas Pustaka Si Badia lit denga man banta .
58003014	Sabap kita kerina enggo dat bagin i bas Kristus adi tetap kita tek bagi si tangtangna nai seh ku kedungenna .
58003015	I bas Pustaka Si Badia lit tersurat , " Adi ibegindu sora Dibata sendah , ola pemersik ukurndu bagi nini-ninindu nai asum ia berontak ngelawan Dibata . "
58003016	Ise kin megi sora Dibata jenari isimbakna Dibata ? E me kerina si ibabai Musa ndarat i Mesir nari .
58003017	Ise kin si irawai Dibata kidekah si empat puluh tahun e ? E me kalak si erbahan dosa , si mate i gurun pasir .
58003018	Ise kin kata Dibata asum Ia ersumpah , " Ndigan pe la ia bengket ku bas pengadi-ngadinKu ? " Tentu kalak si nimbak Dibata !
58003019	Dage enggo sieteh maka labo ia banci bengket sabap la ia tek .
58004001	Genduari lit padan Dibata man banta maka kita banci bengket ku bas pengadi-ngadinNa . Dage metengetlah gelah ola lit sekalak pe i bas kam gagal bengket ku bas pengadi-ngadinNa e .
58004002	Sabap enggo sibegi Berita Si Meriah e , bali ras kalak ndai . Ibegina berita e tapi la erguna man bana sabap la ialokenna e alu kiniteken .
58004003	Tapi kita si tek , bengket ku bas pengadi-ngadin e . Bagi si ikataken Dibata , " Merawa Aku dingen ersumpah , ' Ndigan pe ia la bengket ku bas pengadi-ngadinKu ! ' " Si enda ikataken Dibata aminna pe enggo dung dahinNa kenca ijadikenNa doni enda .
58004004	Sabap kerna wari si pepituken lit tersurat i bas Pustaka Si Badia , " I bas wari si pepituken ngadi Dibata erdahin . "
58004005	Tapi pe lit tersurat , " Asa ndigan pe ia la bengket ku bas pengadi-ngadinKu . "
58004006	Kalak si tangtangna megi Berita Si Meriah la bengket ku bas pengadi-ngadin Dibata erkiteken la ia tek . Adi bage tentu lit kalak si deban si banci bengket ku bas pengadi-ngadin Dibata e .
58004007	Si enda tangkas sabap enggo itetapken Dibata sada wari si deban , si igelari " wari enda " . Ndekah kenca si e ngerana Dibata kerna si e arah Daud bagi enggo tersinget arah lebe , " Adi ibegindu sora Dibata wari enda , ola pemersik ukurndu . "
58004008	Adi enggo min ndai ibabai Josua bangsa e ku bas pengadi-ngadin Dibata , lanai nari bo min ndai Dibata ngerana kerna sada wari si deban .
58004009	Tapi genduari lit denga nge wari pengadi-ngadin guna anak-anak Dibata , bagi Dibata ngadi i bas wari si pepituken e .
58004010	Sabap kalak si bengket ku bas pengadi-ngadin Dibata , ngadi me ia i bas dahinna nari , bagi Dibata ngadi i bas dahinNa nari .
58004011	Dage sipala-palailah gelah kita bengket ku bas pengadi-ngadin Dibata . Ola lit sekalak pe i bas kita la patuh bagi kalak nai , seh maka la ia bengket ku bas .
58004012	Kata Dibata e nggeluh dingen erdahin . Kata Dibata e telapen asangken pedang si dua babahna . Mbages kal bekas penebakna seh maka isirangkenna tendi ras kesah , buku-buku ras utuk tulan . Ihakimina perukuren ras sura-sura manusia .
58004013	La lit kai pe si terligen man Dibata . Kerina si nasa lit tangkas dingen talang i lebe-lebeNa . Man baNa me sipertanggung jabapken kerina perbahanen-perbahanenta .
58004014	E maka tetaplah si gelem kiniteken si iakuken kita . Sabap lit kap Imam si Mbelinta si mulia si enggo seh ku lebe-lebe Dibata jine , e me Jesus Anak Dibata .
58004015	Imam si Mbelinta e labo kalak si la nggejapken kekoten-kekotenta . Tapi Imam si Mbelinta e pernah ngenanami percuban si kuga pa pe , bali ras kita ; saja ngenca Ia la erdosa !
58004016	E maka marilah sideheri alu la biar-biaren Dibata si erkuasa si dem alu lias ate . I je sialoken perkuah ate ras lias ate gelah dat kita penampat i bas paksa si iperluken kita .
58005001	Kerina Imam si Mbelin ipilih i tengah-tengah manusia nari , jenari itangkuhken lako ndahiken dahin Dibata guna manusia , gelah ipersembahkenna pemere-pemere bage pe persembahen kerna dosa manusia .
58005002	Erkiteken ia pe melala kekotenna , e maka kepate ia nandangi kalak si la erpemeteh dingen si papak .
58005003	Janah erkiteken ia kote , arus ipersembahkenna persembahen , labo saja kerna dosa-dosa kalak tapi pe kerna dosa-dosana .
58005004	Labo lit kalak milih dirina ndatken kehamaten jadi Imam si Mbelin . Dibata nge si ndilo kalak jadi Imam si Mbelin , bagi Arun nai .
58005005	Bage me pe Kristus , labo Ia milih diriNa guna ipehaga jadi Imam si Mbelin . Tapi Dibata ngataken man baNa , " Kam me AnakKu ; i bas wari enda Aku enggo jadi BapaNdu . "
58005006	I bas bagin si deban i bas Pustaka Si Badia ikataken Dibata ka pe , " Jadi Imam me Kam rasa lalap , rikutken golongen Imam Malkisedek . "
58005007	Paksa Jesus nggeluh i doni enda , ertoto Ia mindo alu serko ras iluh mambur man Dibata si ngasup nelamatken Ia i bas kematen nari . Erkiteken ipeteruk Jesus diriNa dingen erpengendes man Dibata , ibegiken Dibata pemindonNa .
58005008	Tapi aminna pe Jesus Anak Dibata , erlajar patuh Ia arah kiniseranNa .
58005009	Erkiteken si e me maka kenca Ia serta ibahan Dibata , Ia jadi ulu keselamaten si rasa lalap , nandangi kerina kalak si erkemalangen man baNa .
58005010	Janah itetapken Dibata Ia jadi Imam si Mbelin " rikutken golongen Imam Malkisedek . "
58005011	Melala denga si arus ikataken kami kerna si enda , tapi mesera iakap kami nurikenca sabap kai pe melet kam ngangkasa .
58005012	Si tuhuna enggo cukup kesempaten man bandu gelah banci kam jadi guru , tapi seh asa genduari perlu denga kam iajari i bas bena-benana nari kerna ajaren-ajaren Dibata . Langa bo kam man nakan keras , tapi minem susu denga nge kam .
58005013	Kalak si arus denga minem susu , anak-anak denga kap ia , la ietehna kai si benar ras kai si salah .
58005014	Tapi nakan keras e me guna kalak si mbelin , si arah pengalamenna ngasup perukurenna meteh apai si bujur apai si jahat .
58006001	Erkiteken si e lanai pada siajarken ajaren-ajaren Kristen si pemena , tapi majulah kita ku pelajaren-pelajaren si terbagesen kerna kegeluhen Kristen . Olanai siulihi pelajaren si pemena , e me kerna nadingken perbahanen-perbahanen si la erguna janah arus tek man Dibata ;
58006002	ntah kerna lakon-lakon pembersihen ras namaken tan ku babo kalak , ntah kerna kekeken i bas si mate nari ras ukumen si rasa lalap .
58006003	E maka marilah kita maju ! Janah enda me sidalanken adi bage peraten Dibata !
58006004	Sabap kalak si enggo nundalken Dibata kuga banci ia ibaba mulihken seh jera ? Enggo pernah ia nggeluh i bas terang Dibata . Enggo iakapina uga tabehna pemere Dibata , dingen ialokenna baginna i bas pemere Kesah Si Badia nari .
58006005	Enggo inanamina maka Kata Dibata mehuli , janah enggo igejapna kerna kuasa jaman si reh pagin .
58006006	Tapi kenca si e murtad ia ! Ja nge ia tertegu mulihken seh jera sabap ipakukenna denga ka Anak Dibata erbahanca megombang kalak man baNa .
58006007	Taneh si ngaloken udan nge si ipasu-pasu Dibata , e me taneh si peturah sinuan-sinuan si erguna man kalak si nuanisa .
58006008	Tapi adi taneh e peturah rih ras dukut-dukut , labo ia erguna ; banci jadi isumpahi Dibata ia janah kedungenna iciluk alu api .
58006009	Tapi o senina-senina si ikelengi kami , amin bage gia ikataken kami , kerna kam tek nge kami maka lit i bas kam si terulin si lit pertalinna ras keselamatenndu .
58006010	Dibata bujur nge . Labo pagi ilupakenNa dahin si enggo idahikenndu e . IingetNa nge keleng atendu nandangi Ia , si icidahkenndu arah nampati teman-temanndu kalak Kristen , subuk si enggo idalankenndu bage pe si paksana idalankenndu .
58006011	Ngarap kami gelah kerina kam tetap ergiah-giah ukurndu , gelah kai si iarap-arapkenndu e ialokenndu pagi dungna .
58006012	Ate kami ola min kam mekisat . Tapi nggeluhlah kam ngusih kalak si enggo tek dingen saber , gelah ialokenndu kai si enggo ipadanken Dibata .
58006013	Asum Dibata erpadan man Abraham , ersumpah Ia maka kai si enggo ipadankenkenNa e isehkenNa me . Erkiteken labo lit ise pe belinen asangken Ia , e maka gelarNa nge ipakeNa asum Ia ersumpah .
58006014	Nina , " Erpadan Aku maka Kupasu-pasu kam dingen nterem Kubahan kesusurenndu . "
58006015	Erkiteken saber Abraham nimai padan e , e maka ialokenna kai si ipadanken Dibata e .
58006016	Adi manusia ersumpah , ipakena gelar kalak si belinen asangken ia . Sumpah e ndungi perubaten-perubaten si lit i tengah-tengah manusia .
58006017	Dibata ersura-sura kal petangkassa man kalak si patut ngaloken padaanNa , maka padanNa e tetap nge . Erkiteken si e maka ersumpah Ia kerna padanNa e .
58006018	Dage lit dua erbage si la banci mobah , e me padan ras sumpahNa , janah kerna si dua e tentu Dibata labo erbual . Erkiteken si e kita si enggo ndat perlindungen i bas Dibata , iajuk kal gelah tetap ncikep pengarapen si lit i lebe-lebenta .
58006019	Pengarapen enda bali ras jangkar i bas geluhta . Pengarapen e aman dingen tetap , janah enggo mentasi kire-kire rumah Dibata si i Surga , janah sangkut nteguh i bas ingan ersembah si arah bas .
58006020	Jesus enggo leben asangken kita bengket ku je man gunanta . Ia enggo jadi Imam si Mbelin seh rasa lalap rikutken golongen Imam Malkisedek .
58007001	Malkisedek Raja Salem , imam Dibata si Meganjangna . Asum Abraham mulih i bas erperang nari , kenca ibunuhna piga-piga kalak raja , ijumpai Malkisedek ia , jenari ipasu-pasuna .
58007002	Sepersepuluh i bas erta si lit ibaba Abraham , iberekenna man Malkisedek . ( Malkisedek antusenna si pemena e me , " Raja si Bujur " janah erkiteken ia Raja Salem , gelarna e pe antusenna " Raja Dame " . )
58007003	La lit turi-turin kerna nande-bapa Malkisedek ntah pe kerna nini-ninina . La lit ituriken kerna pertubuhna ntah kerna kematenna . Ia bali ras Anak Dibata ; ia jadi imam seh rasa lalap .
58007004	Dage idahndu maka mbelin tuhu ia ! Abraham , bapa bangsanta , mereken sepersepuluh i bas kerinana si idatna i bas peperangen man Malkisedek .
58007005	Kesusuren kalak Lewi si jadi imam , rikutken Undang-undang arus mpepulung sepersepuluh i bas erta-erta kalak Israel . Si sepersepuluh e ipepulung i bas kalak e nari aminna pe ia kesusuren Abraham .
58007006	Malkisedek labo kesusuren Lewi , tapi ialokenna si sepersepuluh e i bas Abraham nari , kenca bage ipasu-pasuna Abraham , e me kalak si enggo ngaloken padan Dibata .
58007007	Dage tangkas maka belinen nge si masu-masu asa si ipasu-pasu .
58007008	Imam-imam si mpepulung si sepersepuluh e , e me manusia biasa si mate i bas sada paksa , tapi lit tersurat i bas Pustaka Si Badia maka Malkisedek nggeluh rasa lalap .
58007009	Banci ikataken maka asum Abraham nggalari si sepersepuluh e , ikut pe Lewi nggalar ( e me Lewi si kesusurenna mpepulung si sepersepuluh e ) .
58007010	Sabap asum Abraham ijumpai Malkisedek , Lewi langa tubuh . Banci ikataken Lewi enggo lit i bas dareh Abraham , e me nini-nini Lewi .
58007011	Erpalasken kiniimamen Lewi me maka Undang-undang ibereken man kalak Israel . Bicara serta nai imam-imam kalak Lewi e , labo min ndai perlu lit imam si deban . Tapi erkiteken keimamen Lewi la serta , perlu lit imam i bas golongen si deban nari , e me rikutken golongen Imam Malkisedek si ipadanken Dibata si la i bas golongen Imam Arun , kesusuren Lewi nari .
58007012	Adi sambar kiniimamen , Undang-undang pe la banci lang sambar .
58007013	Tuhanta si ikataken i jenda , i bas suku si deban nari kap . La pernah sekalak pe i bas suku e nari erdahin jadi imam .
58007014	Kerina kalak meteh maka Tuhan e tubuh i tengah-tengah suku Juda nari . Janah Musa la pernah ngingetken suku bangsa enda asum ia ngerana kerna imam-imam .
58007015	Kerna si e enggo reh tangkasna , enggo reh sekalak imam si deban , si bali ras Imam Malkisedek .
58007016	Ia jadi imam labo rikutken Undang-undang ntah pe aturen-aturen manusia . Ia jadi imam arah kuasa kegeluhen si la ermasap-masap .
58007017	Sabap i bas Pustaka Si Badia lit tersurat , " Kam jadi imam rasa lalap rikutken golongen Imam Malkisedek . "
58007018	Alu bage , peraturen si ndekah lanai ipake , sabap la ergegeh dingen la erguna .
58007019	Sabap Undang-undang Musa la ngasup njadiken kai pe serta . E maka genduari i bas kita lit pengarapen si terulin , dalanta ngerembaki Dibata .
58007020	Tambah si e lit ka sumpah Dibata . Asum kalak Lewi jadi imam la lit sumpah Dibata e .
58007021	Tapi Jesus jadi imam arah sumpah ; e me asum nina Dibata man baNa , " Tuhan enggo ersumpah , janah asa ndigan pe la mobah ukurNa , ' Kam jadi imam rasa lalap . ' "
58007022	Kelebihen sumpah enda erbahan Jesus enggo jadi jaminen kerna iketen padan si terulin .
58007023	Kelebihen si deban e me imam-imam Lewi e nterem , sabap lawes mate ia kerina , e maka la ia ngasup nerusken dahinna .
58007024	Tapi Jesus nggeluh rasa lalap , janah dahinNa selaku imam la igantiken kalak si deban .
58007025	E maka kalak si ndahi Dibata arah Ia , ngasup Ia nelamatkenca seh rasa lalap alu serta , sabap Ia nggeluh rasa lalap guna ertoto man Dibata kerna kalak e .
58007026	Dage Jesus me Imam Simbelin si ncukupi kerina keperlunta . Ia badia ; la lit salahNa ntah pe dosaNa . Ia enggo ipeserap Dibata i bas manusia si erdosa nari , dingen enggo ipeganjang Dibata ganjangen asa langit .
58007027	Labo bali Ia ras Imam-imam si Mbelin si deban . Ia la perlu mpersembahken persembahen tutungen tep-tep wari , subuk kerna dosaNa bage pe kerna dosa jelma si nterem . Sada ngenca ipersembahkenNa , sekali seh rasa lalap , e me asum ipersembahkenNa diriNa .
58007028	Undang-undang Musa netapken manusia si la serta jadi Imam si Mbelin ; tapi padan Dibata si ibahanNa alu sumpah , si pudin reh asangken Undang-undang , netapken Anak e si enggo ibahan Dibata serta seh rasa lalap .
58008001	Palasna percakapenta enda e me : Lit sekalak Imam si Mbelinta si bage , si kundul arah kemuhen kursi Raja Sibadia i Surga .
58008002	Ia erdahin selaku Imam Simbelin i bas Ingan Sibadiana kal , e me i bas kemah si tuhu-tuhu , si ipanteki Tuhan , labo si ipanteki manusia .
58008003	Kerina Imam Simbelin itugasken gelah mpersembahken pemere ras persembahen rubia-rubia man Dibata . Bage me pe Imam si Mbelinta , arus lit si man persembahkenNa .
58008004	Bicara i doni enda Ia ringan , labo Ia imam , sabap enggo lit imam-imam si mpersembahken pemere rikutken Undang-undang kalak Jahudi .
58008005	Si tuhuna dahin si idahiken imam-imam e sada usihen dingen awih-awih kerna kai si lit i Surga nge ngenca . Bage me pe kerna Musa nai . Asum ipajekken Musa atena Kemah e nina Dibata man bana , " Perdiateken maka kerinana ibahanndu bali ras gambar si enggo icidahken man bandu i datas deleng e . "
58008006	Tapi genduari , Jesus ngaloken dahin imam si ndauh ganjangen asa dahin imam si deban . Sabap padan si ibahan Dibata ras manusia erkelang-kelangken Jesus , e me padan si ndauh ulin , erkiteken palasna e me padan kerna barang si terulin .
58008007	Bicara la lit lepakna i bas padan si pemena , labo min ndai perlu padan si peduaken .
58008008	Tapi Dibata ndatken salah i bas bangsaNa , bagi si ikatakenNa i bas Pustaka Si Badia , " Nina Tuhan , ' Reh me warina Kubahan sada iketen padan si mbaru man bangsa Israel , bage pe man suku Juda . '
58008009	Padan e labo pagi bali ras iketen padan si enggo Kubahan man nini-ninina nai asum Kubabai ia ndarat i taneh Mesir nari . Nini-ninina e la patuh nandangi padan si Kubahan man bana , e me sabapna maka la ia Kuperdiateken nina Tuhan .
58008010	Genduari , enda me padan si Kubahan man kalak Israel i bas wari-wari si reh nina Tuhan : Kutamaken me Undang-undangKu ku bas ukurna , janah Kusuratken i bas pusuhna . Aku me jadi Dibatana janah ia me jadi bangsangKu .
58008011	Lanai bo pagi sekalak pe perlu ngajari temanna sada bangsa ntah ngataken man temanna sada kuta , ' Tandai min Tuhan . ' Sabap kerina pagi ia nandai Aku , i bas si kitikna nari seh ku si mbelinna .
58008012	Kualemi pagi kerina salahna , janah Kulupaken dosa-dosana . "
58008013	Alu ngerana kerna padan si mbaru e , icap Dibata maka padan si pemena enggo male ; janah kerina si enggo male dingen la erguna e minter me masap .
58009001	I bas padan si pemena e , lit aturen-aturen cara ersembah bage pe cara erbahan ingan ersembah si ibahan manusia .
58009002	Sada kemah ipajekken , janah bagin si arah lebe igelari Ingan si Badia . I je lit tangke lampu , bage pe meja ras roti si ipersembahken man Dibata .
58009003	Bagin si arah bas , e me i pudi kire-kire si peduaken , lit ingan si igelari Ingan Sibadiana kal .
58009004	I je lit batar-batar emas si ipake man ingan nutung kumenen , bage pe Peti Perpadanen si ilapisi alu emas . I bas Peti e lit kudin emas si isin manna , bage pe ciken Arun si pernah ertunas , ras dua batu tulis si i je isuratken padan e .
58009005	I babo Peti e lit gana-gana mahluk si erkabeng , si nggambarken maka Dibata ringan i je . Kabengna kimbang i babo ingan e , e me ingan dosa-dosa ialemi . Tapi genduari la paksana nuriken si enda sada-sadai .
58009006	Bage me kerina barang-barang e iatur inganna . Imam-imam tep-tep wari bengket ku bas Kemah bagin si arah lebe e guna ndahiken dahinna .
58009007	Tapi si bengket ku bas Kemah bagin si arah bas , Imam Simbelin saja , e pe sekali setahun ngenca . Ibabana ku bas dareh si ipersembahken man Dibata man guna dirina bage pe man guna dosa-dosa si enggo ibahan bangsana alu la sengaja .
58009008	Arah litna aturen-aturen enda , tangkas iajarken Kesah Si Badia maka kidekah pajek denga Kemah bagin si arah lebe e , langa talang dalan ku Ingan Sibadiana kal .
58009009	Endame gambaren paksa si genduari . Ertina , maka kerina pemere ras persembahen rubia-rubia si ipersembahken man Dibata labo ngasup erbahan serta pusuh peraten kalak si ersembah e .
58009010	Peraturen-peraturen e kerina terjeng pangan , inemen ras erbage-bage cara lakon-lakon pembersihen nge ngenca . Si enda kerina aturen-aturen si arah darat , si ipake seh paksa ipebarui Dibata kerina si nasa lit ngenca .
58009011	Tapi Kristus enggo reh jadi Imam Simbelin kerna si mehuli si enggo lit i tengah-tengahta . Kemah inganNa erdahin terbelinen dingen tersertaan . Kemah inganNa erdahin e la manusia erbahanca ; ertina Kemah e labo sada bagin i bas doni si itepa enda .
58009012	Sekali ngenca seh rasa lalap Kristus bengket ku bas Ingan Sibadiana kal . Asum Ia bengket ku je , la ibabaNa dareh kambing bajarna ntah anak lembu guna ipersembahken , tapi darehNa jine ipersembahkenNa lako ndatken keselamaten si rasa lalap man banta .
58009013	Dareh kambing bajarna ras dareh lembu jenggina bage pe abu lembu persembahen tutungen , ipirpirken ku kalak si la bersih rikutken aturen agama . Janah alu bage dareh ras abu ndai enggo mbersihken ia arah darat .
58009014	Adi dareh ras abu pe banci mbersihken , lebihen kap dareh Kristus ! Arah kesah si la ermasap-masap ipersembahken Kristus diriNa jadi persembahen si serta man Dibata . DarehNa e mbersihken pusuh peratenta i bas perbahanen si sia-sia nari , gelah banci sisembah Dibata si nggeluh .
58009015	E me sabapna maka erkelang-kelangken Kristus , Dibata erbahan padan si mbaru , gelah kalak si enggo ipilih Dibata banci ngaloken pasu-pasu si la ermasap-masap si enggo ipadanken Dibata . Si enda banci seh sabap enggo lit sada kematen si nebusi manusia i bas salahna nari , asum ia i teruh kuasa padan si arah lebe e .
58009016	I ja lit surat wasiat i je arus ibuktiken maka si erbahan surat wasiat e enggo mate .
58009017	Sabap surat wasiat labo lit ertina adi nggeluh denga si erbahanca . Surat wasiat e esah adi enggo mate si erbahanca .
58009018	E me sabapna maka padan si arah lebe e pe merluken dareh guna pengesahenna .
58009019	Perlebe , ipebetehken Musa man bangsa e kerina pedah-pedah bagi si ikataken i bas Undang-undang . Jenari ibuatna dareh anak lembu ras lau , ipirpirkenna ku Kitap Undang-undang bage pe ku kerina bangsa e , alu hisop ras mbulu kambing si megara .
58009020	Nina Musa , " Enda me dareh si ngesahken padan si isuruh Dibata gelah idalankenndu . "
58009021	Bage pe ipirpirken Musa dareh ndai ku babo Kemah ras ku kerina barang-barang si ipake i bas kebaktin .
58009022	Situhuna rikutken Undang-undang , menam kai pe ibersihken alu dareh . Bage pe dosa ialemi alu ngamburken dareh ngenca .
58009023	Dage kerina barang-barang si jadi gambar barang-barang Surga arus ibersihken alu cara si enda ndai . Tapi guna barang-barang Surga e , situhuna merluken persembahen si ndauh terulin .
58009024	Sabap Kristus labo bengket ku bas Ingan Sibadia si ibahan manusia , si jadi gambar Ingan Sibadia si tuhu-tuhu . Tapi Ia bengket ku Surga , i ja genduari ia ngadap ku Dibata man gunanta .
58009025	Imam si mbelin kalak Jahudi tep-tep tahun bengket ku Ingan si Badia alu maba dareh asuh-asuhen . Tapi Kristus labo rusur ku bas mpersembahken diriNa .
58009026	Sabap adi bage enggo minndai megati Ia ngenanami kiniseran kidekah tembe doni enda . Tapi situhuna sekali ngenca Ia reh seh rasa lalap , asum nandangi seh ku kedungenna jaman enda , guna nasapken dosa alu mpersembahken diriNa .
58009027	Kerina manusia la banci la mate sekali , janah kenca bage iadili Dibata .
58009028	Bage pe sekali ngenca Kristus mpersembahken diriNa guna ngangkut dosa jelma si nterem . Kenca bage reh me Ia sekali nari , e maka dosa pe masap , janah kalak si nimai Ia selamat .
58010001	Undang-undang kalak Jahudi labo Undang-undang si serta si la lit man pandangen . Tapi Undang-undang e awih-awih kerna si mehuli si reh pagin . Tep-tep tahun persembahen si gelgel saja ngenca ipersembahken . Banci kin serta kalak si ndahi Dibata ibahan Undang-undang arah nehken persembahen ?
58010002	Adi tuhu-tuhu kin enggo bersih kalak si nembah Dibata e i bas dosa-dosana nari , lanai akapna salah bana , janah lanai ia perlu erbahan persembahen .
58010003	Tapi persembahen si ibahanna tep-tep tahun e ngingetken kalak kerna dosa-dosana .
58010004	Sabap dareh lembu jenggi ras dareh kambing bajarna ndigan pe la ngasup nasapken dosa .
58010005	Erkiteken si e me maka asum Kristus nandangi reh ku doni enda nina man Dibata bagi si tersurat i bas Pustaka Si Badia , " La atendu bage persembahen ras pemere , tapi enggo isikapkenNdu sada kula man bangKu .
58010006	La ateNdu ngena asuh-asuhen si itutung i babo batar-batar persembahen , ntah persembahen-persembahen guna nasapken dosa .
58010007	E maka ningku , ' I jenda Aku , o Dibata , guna ndalanken si ngena ateNdu , bagi isuratken kerna Aku i bas Pustaka . ' "
58010008	Perlebe ikatakenNa , " La ateNdu bage dingen la ateNdu ngena persembahen ras pemere ntah rubia-rubia si itutung i babo batar-batar persembahen ras persembahen guna nasapken dosa . " IkatakenNa si enda aminna pe kerina persembahen e ipersembahken rikutken Undang-undang .
58010009	Jenari nina , " I jenda Aku , o Dibata , guna ndalanken si ngena ateNdu . " Erkiteken si e lanai ipake Dibata persembahen si ndekah , janah isambariNa alu persembahen Kristus .
58010010	Arah peraten Dibata kita enggo bersih i bas dosa nari , erkiteken Jesus Kristus enggo mpersembahken kulaNa sekali saja ngenca .
58010011	Kerina imam kalak Jahudi tedis ndahiken dahinna tep-tep wari . Bali lalap persembahen si ipersembahkenna . Tapi ndigan pe persembahen e la ngasup nasapken dosa .
58010012	Tapi Kristus sekali ngenca erbahan persembahen guna dosa , e me persembahen si erguna seh rasa lalap ; jenari kundul Ia arah kemuhen Dibata .
58010013	I je me Ia genduari nimai , seh itamaken Dibata imbang-imbangNa jadi dedeh-dedehen naheNa .
58010014	Dage alu persembahen si serta , ibahan Kristus jadi serta kalak si ibersihken i bas dosa-dosana nari .
58010015	Kesah Si Badia pe ersaksi man banta . Perlebe nina ,
58010016	" Enda me si nandangi Kubahan ras ia kerina i bas wari-wari si reh nina Tuhan : Kutamaken me Undang-undangKu ku bas pusuhna , janah Kusuratken me ku bas ukurna . "
58010017	Tole nina , " Kulupaken me dosa-dosana ras perbahanenna si jahat . "
58010018	Dage adi enggo ialemi dosa-dosa ras perbahanen si jahat e , lanai lit gunana nehken persembahen pengalemi dosa .
58010019	Dage erkiteken kematen Jesus , o senina-senina , enggo bebas kita bengket ku bas Ingan Sibadiana kal .
58010020	Enggo italangi Jesus man banta sada dalan si mbaru , sada dalan si nggeluh , arah kire-kire , e me kap kulaNa .
58010021	Lit Imam si Mbelinta ; e me si jadi kepala i bas rumah Dibata .
58010022	Dage sirembakkenlah dirinta ku Dibata alu tutus ate dingen kiniteken si tetap . Alu pusuh peraten si bersih i bas penggejapen ersalah nari , bage pe alu kula si enggo ibersihken alu lau meciho , sideherilah Ia .
58010023	Tetaplah si gelem pengarapen si enggo siakui , sabap tek kita maka isehken Dibata nge padanNa .
58010024	Marilah kita sisampat-sampaten gelah keke ukurta guna nehken keleng ate ras ndalanken si mehuli .
58010025	Ola kita la reh ku perpulungen , bagi si ibahan piga-piga seninanta . Tapi lebih asa si e siiah-iahenlah kita sabap sieteh maka wari Tuhan , e me wari kerehenNa , reh me .
58010026	Sabap adi tetap denga kita sengaja erbahan dosa , aminna pe enggo sieteh kai si ngena ate Dibata , lanai lit persembahen si deban si banci nasapken dosanta .
58010027	Si lit denga e me si man kebiaren si nandangi jadi : ukumen ras api si merawa si engkernepken kalak si ngelawan Dibata !
58010028	Si la patuh man Undang-undang Musa iukum seh mate , alu la lit ampunen , kenca tereteh salahna arah dua ntah telu kalak saksi .
58010029	Apai denga ka kalak si la ngergaken Anak Dibata sitik pe ! Kalak si mekarus nandangi padan Dibata si enggo mbersihken ia i bas dosa nari ! Si megombang nandangi Kesah Dibata si melias man ia ! Gejaplah maka ndauh beraten ukumenna !
58010030	Sabap sitandai nge si ngataken , " Kuukum me pagi ! Kubalas me pagi ! " Tole pe ikatakenNa , " Iadili Tuhan me pagi bangsaNa . "
58010031	Ngeri kal adi ndabuh ku bas tan Dibata si nggeluh .
58010032	Ingetlah kuga nai pergeluhndu . Paksa e nai , kenca kam iterangi sinalsal Dibata , melala reh kiniseran man bandu , tapi la kam talu i bas perbeben e .
58010033	Megati nai kam igombangi dingen isakiti kalak i lebe-lebe jelma si nterem . Megati pe kam nggit ikut ras kalak si bage .
58010034	Ikut pe kam erceda ate ras kalak si ipenjaraken . Janah keri erta-ertandu irampas kalak , igengkenndu e alu meriah ukur , sabap ietehndu maka lit denga si terulin man bandu , si tahan seh rasa lalap .
58010035	Dage ola pulahi pengarapenndu , sabap ietehndu pengarapen e mbelin upahna .
58010036	Perlu kal kam megenggeng guna ndalanken si ngena ate Dibata gelah ialokenndu kai si ipadankenNa .
58010037	Sabap bagi lit tersurat i bas Pustaka Si Badia , " Lanai bo ndekah reh me si padan reh e , labo ipelawen-lawenna kerehenNa .
58010038	Kalak si bujur ndat kegeluhen arah kiniteken . Tapi adi lit si murtad la ateKu ngena ia . "
58010039	Kita enda labo kalak si murtad dingen bene . Tapi kita kalak si erkiniteken seh tendinta selamat .
58011001	Erkiniteken ertina tek nandangi kai si iarapken kita , tek kerna si la idah .
58011002	Erkiteken kinitekenna kalak sinuria ipujiken Dibata .
58011003	Erkiteken tek man Dibata kap maka siangka kerina si nasa lit Dibata njadikenca arah kataNa ; kerina si teridah ijadikenNa i bas si la teridah nari .
58011004	Erkiteken kiniteken Abil man Dibata maka ipersembahkenna man Dibata persembahen si ulin asangken persembahen Kain . Perbahan ia tek , dat pujin ia i bas Dibata nari maka ia kalak bujur , sabap ialoken Dibata persembahenna . Erkiteken tek maka ngerana denga ia genduari aminna pe ia enggo mate .
58011005	Erkiteken kiniteken Enoh man Dibata maka la ia mate . Tapi ia iangkat ku Dibata , janah ise pe la ngasup njumpai ia , sabap ia enggo iangkat Dibata . I bas Pustaka Si Badia lit tersurat maka ope denga Enoh iangkat enggo leben ibahanna si sentudu ras peraten Dibata .
58011006	Ise pe la ngasup ndalanken si sentudu ras peraten Dibata adi la kin erkiniteken . Sabap kerina si reh ndahi Dibata arus tek maka Dibata lit dingen iberekenNa upah man kalak si ndarami Ia .
58011007	Erkiteken tek Nuah man Dibata maka ibegina kata pertenget i bas Dibata nari , kerna si nandangi reh si la idahna . Ikutkenna kata Dibata , jenari ibahanna sada perahu si dungna nelamatken ia ras keluargana . Erkiteken si e doni isalahken , janah Nuah ikataken Dibata benar erkiteken kinitekenna .
58011008	Erkiteken tek Abraham man Dibata maka asum Dibata erdilo man bana , patuh ia , berkat ia ku negeri si ipadanken Dibata man bana . Itadingkenna negerina la ietehna ku ja ia lawes .
58011009	Erkiteken tek man Dibata maka ia nggit lajang i bas negeri si enggo ipadanken Dibata man bana . Ia ringan i bas kemah bali ras Isak ras Jakup si ngaloken padan si seri i bas Dibata nari .
58011010	Sabap Abraham nimai kuta si enggo irencanaken dingen ipanteki Dibata , e me kuta si nteguh palasna .
58011011	Erkiteken tek Sara man Dibata maka banci mupus aminna pe ia enggo metua . Tek ia maka isehken Dibata kai si enggo ipadankenNa .
58011012	Aminna pe paksa e nai Abraham tempa-tempa enggo mate , tapi i bas si sekalak enda nari reh kesusuren si nterem bagi bintang i langit dingen kersik i tepi lawit si la terbeligai .
58011013	Kerina kalak enda mate i bas kiniteken . Kai si ipadanken Dibata la ialokenna , tapi i dauh-dauh nari enggo idahna si e , e maka meriah iakapna . Terang-terang iakuina maka ia kalak perlajang dingen kesilang i doni enda .
58011014	Kalak si ngakui si e terang icidahkenna maka ia ndarami negeri si jadi negerina jine .
58011015	Lanai atena tedeh nandangi negerina si mbarenda si enggo itadingkenna . Adi tedeh kin atena banci denga nge min ndai ia mulihken ku je .
58011016	Tapi tedehen atena negeri si terulin , e me negeri si i Surga . E me sabapna maka la mela Dibata jadi Dibata kalak ndai , sabap enggo isikapkenNa sada kuta man kalak enda kerina .
58011017	Erkiteken tek Abraham man Dibata maka ipersembahkenna anakna Isak , asum ia iuji Dibata . Man Abraham me ibahan Dibata padan e , tapi amin bage gia nggit nge Abraham mpersembahken anakna si tonggal e .
58011018	Enggo ikataken Dibata man Abraham , " Arah Isak me iterusken kesusurenndu . "
58011019	Tek Abraham maka Dibata erkuasa pekeke Isak i bas si mate nari ; janah banci ikataken maka i bas si mate nari me ialoken Abraham si Isak .
58011020	Erkiteken tek Isak man Dibata maka erpadan ia mereken pasu-pasu man Jakup ras Esau kerna kegeluhen kalak enda denggo .
58011021	Erkiteken tek Jakup man Dibata me maka ipasu-pasuna anak Jusup sada-sadai ope denga ia mate . Alu erciken-ciken isembahna Dibata .
58011022	Erkiteken tek Jusup man Dibata maka ngerana ia muatna mate kerna perberkat kalak Israel i taneh Mesir nari bage pe kerna kai si arus ibahan nandangi tulan-tulanna .
58011023	Erkiteken tek orang tua Musa man Dibata maka ibunikenna Musa seh umur telu bulan . Idahna maka anak e seh kal jilena , la ia mbiar ngelawan peraturen si ibahan raja .
58011024	Erkiteken tek Musa man Dibata maka kenca ia mbelin lanai ia nggit ikataken anak Putri Raja Mesir .
58011025	Ulin iakapna ngenanami kiniseran ras bangsa Dibata asangken ntabeh kentisik i bas dosa .
58011026	Igejapna maka ndauh ergan ngenanami kiniseran igombang-gombangi kalak guna Mesias e asangken kerina erta-erta negeri Mesir , sabap ia ngenehen upah si reh pagin .
58011027	Erkiteken tek Musa man Dibata maka itadingkenna Mesir alu la mbiar man pernembeh raja . La ia nggit mulihken tempa-tempa idahna Dibata si la teridah e .
58011028	Erkiteken kinitekenna e me maka ia ngelitken Paskah , janah isuruhna kalak mirpirken dareh ku pintun , gelah anak sintua dilaki i bas jabu kalak Israel ola ibunuh Malekat Kematen .
58011029	Erkiteken tek man Dibata maka bangsa Israel banci ngepari Lawit Merah , tempa-tempa erdalan ia arah daraten . Asum kalak Mesir erdalan ka arah e , itelen lau e ia .
58011030	Erkiteken tek bangsa Israel man Dibata maka runtuh benteng kota Jeriho kenca kalak Israel erdalan engkeleweti kota e pitu wari dekahna .
58011031	Erkiteken Rahap , diberu si dahinna ndayaken dirina e , tek man Dibata me maka la ia ikut ibunuh ras kalak si ngelawan Dibata , sabap ialo-alona alu dame mata-mata kalak Israel e .
58011032	Perlu denga kin kuterusken ? Lanai aku sempat nuriken kerna Gideon , Barak , Simson , Jepta , Daud ras Samuel , bage pe kerna nabi-nabi .
58011033	Erkiteken tek kalak enda man Dibata maka iperangina negeri-negeri dingen menang ia . Idalankenna kai persuruhen Dibata , e maka ialokenna kai si enggo ipadanken Dibata . Isompelna babah singa .
58011034	Inimpetina api si mejin pergarana . Pulah ia i bas babah pedang nari . Kote ia , tapi dungna jadi megegeh . Megegeh ia i bas perang . Italukenna serdadu-serdadu bangsa si deban .
58011035	Erkiteken tek diberu-diberu e man Dibata me maka ipekeke Dibata keluargana i bas si mate nari . Si debanna la nggit ngaloken kebebasen , tapi mate isiksa ia , gelah nggeluh ia mulihi ku bas kegeluhen si terulin .
58011036	Lit isaling-saling dingen icambuk . Lit pe si igariken dingen si ipenjaraken .
58011037	Lit ibenteri alu batu , lit ikeret duaken kulana alu gaji , janah lit ka pe ibunuh alu pedang . Perlajang ia erdalan-dalan makeken uis i bas kulit biri-biri ntah i bas kulit kambing nari ; kalak enda musil , iayak-ayak , dingen isiksa .
58011038	Lanai metunggung doni enda inganna ! Bagi kalak si mengongsi ia ku gurun pasir bage pe ku deleng-deleng . Cebuni ia i bas guha bage pe i bas lubang .
58011039	Mbelin kal kemenangen si idatken kalak enda erkiteken tek ia man Dibata . Amin bage gia langa bo ialokenna kai si enggo ipadanken Dibata .
58011040	Sabap lit sura-sura Dibata si terulin man banta . Dibata ersura-sura maka raduken kita ngenca kalak ndai banci jadi serta .
58012001	Dage man banta , nteremkap saksi si ngkeleweti kita . E maka siaguilah kerina si ngambati i bas perdalanenta , bage pe dosa e si lalap ncerawisi kita . Tutuslah ateta ngikuti perlumban si lit i lebe-lebenta .
58012002	Kempak Jesuslah kita natap , sabap ia me sumbul ras tujun kinitekenta . IgengkenNa ngenanami kiniseran i kayu persilang ! Tapi erkiteken keriahen si nimai Ia , lanai iukuriNa mela mate i kayu persilang . Janah genduari kundul Ia arah kemuhen kursi kinirajan Dibata .
58012003	Ukurilah kuga belinna kiniseran Jesus ngalaken perlawanen si rehna i bas kalak perdosa nari . E maka ola kitik ukurndu , dingen ola kam putus asa .
58012004	Sabap i bas kam erbebe ngelawan dosa langa kam seh ngamburken dareh .
58012005	Lanai kin ingetndu pengajaren si ikataken Dibata man bandu selaku anak-anakNa ? " O anakKu , perdiatekenlah adi iajarken Tuhan kam , janah ola kitik ukurndu adi irawaiNa kam .
58012006	Sabap iajarken Tuhan kalak si ikelengiNa , janah iligasNa tep-tep kalak si ialokenNa jadi anakNa . "
58012007	Gengkenlah kiniseran si reh man bandu . Alokenlah e bagi ajar i bas sekalak bapa nari , sabap kiniseranndu e ncidahken maka ibahan Dibata kam bagi anak-anakNa . Lit kin sekalak anak si la ididik bapana ?
58012008	Adi la kam iajarken bagi anak-anakNa si deban , labo kam anak si sah , tapi anak haram .
58012009	I doni enda lit bapanta . Bapanta e ndidik kita , janah mehamat kita man bana . Adi bage tentu arus pe lebihen sibahan nandangi Bapanta si i Surga , gelah kita nggeluh .
58012010	Bapanta si i doni enda kentisik ngenca kita iajarkenna , bagi mehuli iakapna . Tapi kita iajarken Dibata guna kiniulinta , gelah banci kita dat bagin i bas kebadianNa .
58012011	Asum kita iajarken , ceda ateta , la siakap meriah . Tapi dungna , kita si enggo terdidik , pengajaren e erbahanca kita nggeluh rikutken si ngena ate Dibata , seh maka malem ateta .
58012012	E maka angkatlah tanndu si kote , janah pegegehlah tiwenndu si la ergegeh !
58012013	Tetaplah kam erdalan i bas dalan si pinter gelah nahendu si tersiher la ersuina , tapi gelah malem .
58012014	Meriahlah ras ise pe , janah usahakenlah nggeluh bagi si ngena ate Tuhan , sabap adi la bage ise pe labo banci ngidah Tuhan .
58012015	Jagalah maka sekalak pe ola surut i bas lias ate Dibata . Jagalah maka sekalak pe ola bagi sinuan-sinuan si pagit uratna , si turah nuhsahi nterem jelma alu racunna .
58012016	Jagalah maka ola sekalak pe erlagu la mehuli ntah la ngergai si meherga iakap Dibata bagi si Esau , si ndayaken hakna selaku anak sintua , erkiteken sada mangkuk pangan .
58012017	Ietehndu maka dungna ersura-sura Esau ngaloken pasu-pasu i bas bapana nari ; tapi itulak ia aminna pe ipindona alu iluh mambur , sabap la lit idatna dalan guna ngobah kai si enggo ibahanna .
58012018	Kam labo reh ku Deleng Sinai , deleng si banci idadap ; i je lit api si gurlah , gelap mesangat , angin meter ;
58012019	sora terompet , Sora Ngerana . Asum ibegi bangsa Israel sora e , mindo ia alu mesangat gelah olanai min ibegina .
58012020	La ia ngasup megisa sabap lit perentah i bas Sora e nari , " Kasa kai si ndadap deleng e , subuk jelma ntah asuh-asuhen , la banci la ibenteri alu batu seh mate . "
58012021	Kai si teridah i je seh kal mejinna , seh maka Musa pe ngerana nina , " Mbiar dingen ngirgir kal aku ! "
58012022	Tapi kam enggo reh ku Deleng Sion bage pe ku Kuta Dibata si nggeluh , e me Jerusalem si i Surga ras meribu-ribu malekatNa .
58012023	Kam enggo reh ku perpulungen si meriah , e me perpulungen kerina anak sintua i bas Dibata , si gelarna enggo tersurat i Surga . Kam enggo reh ku Dibata , Hakim kerina manusia , bage pe ku kerina tendi kalak bujur si enggo serta ibahan Dibata .
58012024	Kam enggo reh ku Jesus , e me kelang-kelang padan si mbaru , bage pe ku dareh si ipirpirken , si maba berita si ndauh ulin asangken si ibaba dareh Abil .
58012025	E maka jaga gelah ola la ibegikenndu Si Ngerana e . Adi kalak si la megiken Ia Si Ngerana i Deleng Sinai mbarenda pe la pulah , apai denga ka kita si la megiken Ia si ngerana i Surga nari , tentu la banci pulah i bas Ia nari !
58012026	Paksa si e nai meger doni enda ibahan soraNa . Tapi genduari enggo erpadan Ia , " Sekali nari ngenca pagi Kuugur , labo saja doni enda , tapi Surga pe . "
58012027	Kata " sekali nari ngenca " ngataken maka kerina si nasa lit si enggo ijadiken Dibata si banci iugur nandangi isambari , gelah tading kai si la terugur .
58012028	E maka sikataken bujur man Dibata , sabap iberekenNa man banta kerajan si la terugur . Sikatakenlah bujur dingen sisembah Dibata bagi si ngena ateNa , alu mehamat dingen mbiar ;
58012029	sabap Dibatanta situhuna api si ngkernepken kap .
58013001	Tetaplah kam sikeleng-kelengen bagi kalak si ersenina i bas Kristus .
58013002	Ingetlah ngalo-ngalo kalak si reh kesilang ku rumahndu . Lit piga-piga , asum ialo-alona kalak si kesilang ku rumahna , alu la ietehna enggo ialo-alona malekat .
58013003	Ingetlah kalak si i bas penjara , tempa-tempa kam pe i bas penjara . Ingetlah kalak si ngenanami kiniseran erkite-kiteken perbahanen kalak , tempa-tempa kam pe ikut ngenanami kiniseran .
58013004	Kerinalah kam ngergaken perjabun . Kegeluhen perbulangen ras ndehara i bas perjabun la banci melket . Dibata pagi ngukumsa kalak si erlagu la mehuli bage pe si erlua-lua .
58013005	I bas geluhndu ola kam merangap nandangi duit . Ermengkahlah atendu asa si lit i bas kam . Sabap nina Dibata , " Asa ndigan pe la kam Kutadingken , asa ndigan pe la kam Kupulahi . "
58013006	E maka melciklah ukurta ngatakenca , " Tuhan kap si nampati aku . E maka labo aku mbiar . Kai kin banci ibahan kalak man bangku ? "
58013007	Ingetlah peminpin-peminpin si nai , si peseh Kata Dibata man bandu . Ingetlah kuga nai pergeluhna ras perpatena , janah usihlah kinitekenna man Dibata .
58013008	Jesus Kristus bali kap nderbih , sendah , seh rasa lalap .
58013009	Ola pelepas erbage-bage pengajaren si geduk mabai kam papak . Simehulina , pegegehilah pertendinndu alu lias ate Dibata , labo alu ndalanken peraturen-peraturen kerna pangan . Kalak si ndalanken peraturen-peraturen e , labo lit gunana man bana .
58013010	Lit kap batar-batar ingan persembahenta ; imam-imam kalak Jahudi si erdahin i bas Kemah e la banci muat pangan i bas batar-batar e nari .
58013011	Imam si Mbelin kalak Jahudi maba dareh ku Ingan si Badiana kal gelah ipersembahkenna jadi persembahen guna dosa ; tapi daging asuh-asuhen e itutung i daraten ingan erkemah .
58013012	Rikutken si e me pe maka Jesus ngenanami kiniseran seh mate i darat gerbang kota , guna mersihken anak-anak Dibata i bas dosa nari alu darehNa .
58013013	Dage marilah kita lawes ndahi Ia ku darat ingan erkemah janah ikut igombang-gombangi kalak ras Ia .
58013014	Sabap labo lit kuta si tetap man banta i doni enda ; kita ndarami kuta si tetap pagin .
58013015	E maka sisehkenlah puji-pujin man Dibata katawari pe , si jadi persembahenta arah Kristus , e me persembahen arah babah si ngakui maka Ia kap Tuhan .
58013016	Ola lupa erbahan si mehuli dingen sisampat-sampaten , sabap si e me persembahen si ngena ate Dibata .
58013017	Patuhlah kam man peminpinndu janah ikutkenlah katana . La erlatih-latih ikepkepna pertendinndu , sabap ia ertanggung jabap man Dibata . Adi patuh kam man bana , meriah ukurna erdahin . Tapi adi lang , ceda atena ndahi dahin e , janah adi bage la lit gunana man bandu .
58013018	Tetaplah ertoto kerna kami . Tek kami maka bersih pusuh peraten kami , sabap lalap nge kami ersura-sura ndalanken si mehuli .
58013019	Tole kupindoken man bandu , maka ertoto kam man Dibata gelah banci pedas aku mulih ndahi kam .
58013020	Dibata enggo mpekeke Tuhanta Jesus i bas si mate nari . Ia me Permakan Simbelin nandangi kita biri-biriNa . Janah arah kematenNa iesahken Dibata padan si rasa lalap e .
58013021	Dibata , sumbul kemalemen ate e gelah si ncukupi keperlunndu guna ndalanken si sentudu ras peratenNa . Janah Dibatalah erdahin i bas kita arah Jesus Kristus gelah kita ngelakoken kai si ngena ateNa . Man Kristuslah kemulian seh rasa lalap . Amin .
58013022	O senina-seninangku , kupindoken man bandu , begikenlah alu saber kata pengajuk enda ; sabap surat si kubahan enda labo gedang kal .
58013023	Perlu kuakap ietehndu maka seninanta Timotius enggo ndarat i bas penjara nari . Adi pedas ia reh , ras kami pagi ndahi kam .
58013024	Kataken mejuah-juah i bas kami nari man kerina peminpinndu ras man kerina teman-temanta si sada kiniteken . Senina-seninanta kalak Itali ngataken mejuah-juah man bandu .
58013025	Lias ate Dibata ras kam kerina gelah .
59001001	Surat enda i bas aku nari , Jakup , persuruhen Dibata ras Tuhan Jesus Kristus . Mejuah-juah man bandu kerina anak-anak Dibata si merap i taneh perlajangen .
59001002	O senina-seninangku , sangap min iakapndu bandu adi reh erbage-bage percuban ngkenai kami .
59001003	Sabap ietehndu adi kinitekenndu tetap tahan ngalaken percuban-percuban e , kam jadi kalak megenggeng .
59001004	Tetaplah kam megenggeng seh kinigenggengenndu serta , maka kam dewasa i bas kai-kai pe , dingen la kekurangen .
59001005	Tapi adi lit i bas kam si kurang kepentarenna , ertotolah ia man Dibata si mereken kepentaren man bandu . Sabap Dibata kap mereken kepentaren man kerina jelma alu melumbar dingen dem perkuah ate .
59001006	Tapi ertoto arus tek , ola monce-once . Kalak si monce-once bali kap ras gelumbang i lawit si ibentuken angin ku jah ku jenda .
59001007	Kalak si bage ertupang ukurna ; la ia ngasup muat keputusen i bas kerina si ibahanna . E maka la pada iarapkenna ndatken kai pe i bas Tuhan nari .
59001008	
59001009	Megahlah iakap kalak musil adi ipeganjangken ,
59001010	bage pe megahlah iakap kalak bayak adi ipeteruk . Sabap kalak bayak kernep me pagi bagi bunga dukut .
59001011	Asum matawari reh ganjangna , wari pe reh lasna , melus dukut e , e maka nartar bungana janah bene pe jilena . Bage me pe kalak bayak , kernep me sanga ndahiken dahinna .
59001012	Ketuahen kalak si megenggeng ibas erbage-bage percuban . Sabap kenca menang i bas percuban e , ialokenna me ulih kemenangenna , e me kegeluhen si enggo ipadanken Dibata man kalak si ngkelengi Dibata .
59001013	Adi lit kalak ikenai percuban , ola min nina , " Percuban enda rehna i bas Dibata nari . " Sabap Dibata la banci icubai si jahat , janah ise pe labo icubai Dibata .
59001014	Tapi kalak kena percuban adi ia tergoda jenari kena siding sura-surana si jahat .
59001015	Janah adi sura-surana si jahat e ipejangjang , tubuh me dosa . Adi dosa e enggo ilakoken , buahna e me kematen .
59001016	Ola kam tertipu o senina-senina si kukelengi !
59001017	Kerina pemere si mehuli ras serta rehna i Surga nari ; pemere e ipesusur Dibata , si njadiken kerina si ersinalsal i langit . Dibata tetap nge ; labo Ia erdauhna i bas kita nari seh maka itadingkenNa awih-awih si gelap i sekelewetta .
59001018	Rikutken peratenNa kita enggo ipekuanakNa arah kataNa si tuhu-tuhu , gelah kita si meganjangna i bas kerina si ijadikenNa .
59001019	O senina-seninangku , ingetlah ! Kerina arus metinggel , tapi ola minter ngerana , dingen ola sukah merawa .
59001020	Rawa manusia labo ngasup erbahan si mehuli si ngena ate Dibata .
59001021	E maka pedauhlah i bas kam nari kebiasan-kebiasan si melket ras lagu langkah si jahat . Alokenlah alu meteruk ukur kata si isuanken Dibata i bas pusuhndu , sabap kata e ngasup nelamatken kam .
59001022	Ola tipu bandu alu megi-megi kataNa saja , tapi dalankenlah kai si iajarken Kata e .
59001023	Kalak si megi Kata e tapi la idalankenna , bali me ia ras kalak si ercurmin , janah idahna kuga rupana jine .
59001024	Ipepayona dirina , jenari lawes ia , janah minter lupa ia kuga rupana .
59001025	Kalak si mperdiateken pedah Dibata alu mehuli , si terus mpergermetkenca , si la megi-megi saja , kalak si bage ipasu-pasu Dibata i bas kerina pendahinna . Sabap pedah Dibata e serta kap dingen ngasup mbebasken manusia .
59001026	Ise kin erpengakap maka ia kalak si eragama ? Adi la ijagana dilahna sia-sia me ia eragama e , janah itipuna dirina .
59001027	Agama si tuhu-tuhu dingen si mehuli rikutken pengakap Dibata Bapanta e me : pekena-kena anak-anak melumang ras kalak si enggo mbalu si lit i bas kiniseran , bage pe njaga diri gelah ola icedaken doni enda .
59002001	O senina-seninangku , selaku kalak si tek man Tuhanta Jesus Kristus , Tuhan Simulia , ola kam rayo-ayo .
59002002	Umpamana reh ku perpulungenndu sekalak bayak , make cincin emas , ruisken uis mejile ; bage pe reh ka sekalak musil , uisna merigat-rigat .
59002003	Adi hamaten kam man si mejile uisna janah nindu , " Mari , ku tengah kam kundul , " tapi si musil ipelepasndu tedis ntah pe nindu , " Arah duru ena me kundulken , "
59002004	salah kam . Rayo-ayo kam , dingen perbahanenndu e erpalasken sura-sura si la mehuli .
59002005	O senina-seninangku si kukelengi , begikenlah ! Ipilih Dibata kalak musil i bas doni enda gelah bayak ia i bas kinitekenna . Kalak enda pagi dat bagin ngenanami kemalemen ate i bas kinirajan si ipadanken Dibata man kalak si erkeleng ate man baNa .
59002006	Tapi kam megombang man kalak musil ! Ma kin kalak bayak nge si ndedeh kam dingen ngaduken kam ku pengadilen !
59002007	Ma kin ia nge si enggo megombang nandangi gelar si mehuli si enggo ibereken man bandu , e me gelar Kristus ?
59002008	Adi iikutkenndu Undang-undang kinirajan Dibata , bagi lit tersurat i bas Pustaka Si Badia , " Kelengilah temanndu manusia bagi kam ngkelengi dirindu , " mehuli kap perbahanenndu e .
59002009	Tapi adi rayo-ayo kam , erdosa kam , janah Undang-undang ngukum kam selaku kalak si ngelanggar Undang-undang .
59002010	Sada la idalanken kalak Undang-undang e , kerina enggo ilanggarna .
59002011	Sabap Ia si ngataken , " Ola erlua-lua , " Ia pe si ngataken , " Ola munuh . " Jadi aminna la pe kam erlua-lua , tapi adi munuh kam , kam enggo ngelanggar Undang-undang .
59002012	Ngerana dingen erdahinlah bagi kalak si nandangi iadili alu Undang-undang si erbahanca manusia bebas .
59002013	Kalak si la rate mekuah man kalak si deban , iukum alu la lit perkuah ate . Tapi perkuah ate gegehen asa ukumen .
59002014	O senina-seninangku ! Kai gunana ikataken kalak , " Tek aku man Dibata , " adi labo teridah arah perbahanenna ? Banci kin kinitekenna e nelamatken ia ?
59002015	Umpamana lit seninanta ntah turangta si sada kiniteken , si la lit uisna dingen la lit nakanna ,
59002016	kai gunana ikatakenndu man bana , " Mejuah-juah ! Pake pakenndu gelah ola kam bergehen , besuri man , " adi labo iberekenndu keperlun geluhna ?
59002017	Bage me pe kerna kiniteken . Adi kiniteken sue labo rikut ras perbahanen , kiniteken si bage mate kap .
59002018	Tapi lit si ngerana , " Sekalak lit kinitekenna , sekalak si deban lit perbahanenna . " Jabapku man kalak si ngerana bage , " Cidahkenlah man bangku kuga banci kalak erkiniteken adi la rikut ras perbahanenna . Aku , kucidahken man bandu kinitekenku arah perbahanenku . "
59002019	Ma tek kin kam maka sada ngenca Dibata ? Merandal ! Setan-setan pe tek nge , mbiar dingen nggirgir pe ia .
59002020	Oh , motu kal kam ! Icidahken kin atendu man bandu maka kiniteken la rikut ras perbahanen e sia-sia nge ?
59002021	Kuga nai nininta Abraham maka rembak ras Dibata ? Arah perbahanenna nge ; e me asum ipersembahkenna anakna Isak i babo batar-batar persembahen .
59002022	Langa kin iangkandu ? Kinitekenna ras perbahanenna erdahin ras-ras . Kiniteken Abraham jadi serta arah perbahanenna .
59002023	Alu bage tuhu me si tersurat i bas Pustaka Si Badia , " Abraham tek man Dibata , janah erkiteken kinitekenna ialoken Dibata ia rembak ras diriNa . " Erkiteken si e maka igelari ia teman Dibata .
59002024	Dage ietehndu maka manusia rembak ras Dibata labo erkiteken kinitekenna saja , tapi erkiteken perbahanenna .
59002025	Bage me pe kerna Rahap , diberu si dahinna ndayaken dirina e . Ia irembakken ras Dibata erkiteken perbahanenna , asum ialo-alona mata-mata e ku rumahna , bage pe isampatina kalak e lompat arah dalan si deban .
59002026	E maka bali ras kula la rikut ras kesah mate kap , bage me pe kiniteken la rikut ras perbahanen mate kap .
59003001	O senina-seninangku , ola kam nterem jadi si ngajari . Bagi ietehndu maka kita si ngajari lebihen pagi iadili asangken kalak si deban .
59003002	Kerina kita megati erbahan salah . Kalak si la enggo erbahan salah i bas ngerana serta kap , dingen terkuasaisa kap dirina .
59003003	I bas babah kuda lit sitamaken sangam gelah patuh ia man banta janah gelah banci sitegu ku ja ateta .
59003004	Bage pe kerna kapal , aminna pe galang kapal e , janah iembusken angin si meter , banci iatur dalanna alu kemudi si kitik . Kapal e erdalan rikutken sura-sura jurumudi .
59003005	Bage me pe kerna dilah , aminna kitik gia dilah e , banci nge megah akapna sabap mbelin pengaruhna . Nehenlah , sada kerangen si mbelang banci iciluk alu api si kitik .
59003006	Dilah e bali ras api . Dilah e kap ulu kejahaten . Dilah e ringan i bas kulanta janah icurnakenna kerina dirinta . Icilukna perdalanen kegeluhenta alu api si rehna i naraka nari .
59003007	Manusia ngasup pelemuk kerina rubia-rubia , janah enggo pe ipelemukna rubia-rubia si meliar , perik-perik , rubia-rubia si njoler , bage pe nurung .
59003008	Tapi ise pe la ngasup pelemuk dilah . Dilah e jahat dingen la terkuasai , dem racun si maba kematen .
59003009	Dilah e sipake guna ngataken bujur man Tuhan ras Bapanta , tapi sipake ka pe guna numpahi temanta manusia , si enggo ijadiken Dibata rikutken tempasNa .
59003010	Pengataken bujur ras sumpah ndarat i bas sada babah nari . O senina-seninangku , si enda la kal banci !
59003011	Labo lit ndarat lau si entebu ras lau si pagit i bas sada sumbul nari .
59003012	O seninangku , labo banci batang galiman erbuahken buah kembiri ; labo banci batang anggur erbuahken galiman ; bage pe labo banci sumbul lau masin pedarat lau malem .
59003013	Lit kin sekalak i tengah-tengahndu pentar dingen erpengangkan ? Arus icidahkenna e arah kegeluhenna si mehuli , alu perbahanen mehuli si idalankenna alu meteruk ukur dingen kepentaren .
59003014	Tapi i bas ukurndu kam percian , perngilas , dingen dirindu saja ngenca iranakenndu . Ola megah iakapndu kerna si e , janah ola erbual nandangi si tuhu .
59003015	Si enda labo kepentaren si rehna i Surga nari , tapi biakna biak doni , biak binatang , biak setan .
59003016	I ja lit cian ate , ras ngukuri kepentingen diri sendiri saja , i je lit erbage-bage perubaten ras perjengilen .
59003017	Tapi kepentaren si rehna i datas nari si pemena e me bersih pusuh peraten , nggit erdame , lemah lembut , la megogo . Dem perkuah ate i bas ia dingen erbuahken perbahanen si mehuli . La rayo-ayo , ras tangkas ukur tangkas kata .
59003018	Tuhu payo maka si mehuli e me buah si iperani i bas benih perdamen si isuan kalak si erngena ate nandangi perdamen .
59004001	I ja nari kin rehna perjengilen ras perubaten si lit i tengah-tengahndu ? Si e rehna i bas kerincuhenndu nandangi kesenangen , si la erngadi-ngadi erperang i bas dirindu .
59004002	Mengga atendu , tapi la idatndu , e maka munuh kam . Lit sura-surandu , tapi la seh , e maka erjengil ras rubat kam . La idatndu si isura-surakenndu perbahan la ipindondu man Dibata .
59004003	Janah adi ipindondu la idatndu , sabap erkiteken tujunndu la mehuli ; kai si ipindondu guna pesenangken dirindu saja ngenca .
59004004	O kalak si erlua-lua i bas kiniteken ! La kin ietehndu maka adi erteman kam ras doni enda , kam jadi imbang Dibata ? Ise ersura-sura jadi teman doni enda , ibahanna kap dirina jadi musuh Dibata .
59004005	Ola iakapndu sia-sia si tersurat i bas Pustaka , " Kesah Si Badia si itamaken Dibata i bas kita ersura-sura gelah kita setia man baNa . "
59004006	Amin bage gia belinen nge lias ate si iberekenNa asangken cemburuNa . Bagi lit tersurat i bas Pustaka Si Badia , " Itulak Dibata nge kalak si meganjang ukurna , tapi man kalak si meteruk ukurna iberekenNa lias ateNa . "
59004007	E maka endeskenlah dirindu man Dibata . Lawanlah Iblis ; kiam me Iblis e i bas kam nari .
59004008	Rembakkenlah dirindu ku Dibata , e maka Ia pe ngerembakken diriNa man bandu . Bersihkenlah tanndu o kam si erdosa ! Bersihkenlah ukurndu o kalak si ertupang ukur !
59004009	Erceda atelah , tangis dingen ngandunglah ; jadikenlah tawandu e jadi tangis ; jadikenlah keriahenndu e jadi ndele ate !
59004010	Peteruklah bandu i lebe-lebe Tuhan , e maka ipeganjangNa kam .
59004011	O senina-seninangku , ola kam sipandang-pandangen . Ise mandang seninana , ntah nalahisa , mandang dingen nalahken Undang-undang kap ia . Adi isalahkenndu Undang-undang , ertina lanai ikutkenndu Undang-undang , tapi iadilindu .
59004012	Dibata ngenca si mereken Undang-undang dingen si ngadili manusia . Ia ngenca ngasup nelamatken ntah pe ngkernepken . Ise kin iakapndu kam maka iadilindu temanndu manusia ?
59004013	Genduari bagikenlah katangku man bandu , o kam si ngataken , " Sendah ntah pagi berkat kami ku kuta si deban ; i je kami ringan sada tahun dekahna , erbinaga ndatken untung si mbelin . "
59004014	Si tuhuna kai jadi i bas geluhndu pagi pe la ietehndu ! Kam bali ras remang si kentisik ngenca lit , jenari bene .
59004015	Arusna min ikatakenndu , " Adi ibere Tuhan , nggeluh denga kami janah ilakoken kami me si ah ntah si enda . "
59004016	Tapi genduari meganjang ukurndu dingen meganjang kam ngerana . Kerina pengeranandu si meganjang e salah .
59004017	E maka erdosa me kalak si la ndalanken si mehuli si meteh kai patut idalankenna .
59005001	Genduari , begikenlah katangku , o kalak bayak ! Tangis ras ngandunglah kam erkiteken kiniseran si nandangi reh ngkenai kam !
59005002	Kebayakenndu enggo macik , janah uisndu enggo ipangani ngetnget .
59005003	Emas ras pirakndu enggo tembesin , janah tembesina e me pagi ersaksi ngelawan kam . Itutungna me dagingndu bagi api . I bas wari-wari si arah pudi enda enggo ipepulungndu erta-erta .
59005004	La igalarindu upah kalak si rani i jumandu . Begikenlah penderkuhna ! Penderkuh kalak si rani i jumandu enggo ibegi Dibata , Tuhan si Mada Kuasa .
59005005	Mewah dingen senang kal pergeluhndu i doni enda . Ipeburndu bandu guna wari penggelehen .
59005006	Kalak si la ersalah iukumndu dingen ibunuhndu , janah la kam ilawanna .
59005007	Dage o senina-seninangku , saberlah kam ngayak reh Tuhan . Nehenlah sekalak perjuma kuga ia saber nimai seh jumana mereken ulih si erguna . Saber ia nimai udan si reh nandangi merdang ras udan si reh kenca rumpah page .
59005008	Kam pe arus saber . Tetap min kam erpengarapen , sabap wari kerehen Tuhan seh me .
59005009	O senina-seninangku , ola kam jungut-jungut dingen sisalah-salahen , gelah ola kam iukum Dibata . Hakim e reh me ; bengket me Ia .
59005010	O seninangku , ingetlah nabi si ngerana nai i bas gelar Tuhan . Usihlah saber atena ras kinigenggengenna i bas ngenanami kiniseran .
59005011	Sikataken malem atena erkiteken megenggeng ia . Enggo ibegindu kerna saber ate Jop , bage pe ietehndu maka dungna isampati Tuhan ia . Sabap Tuhan e perkuah dingen dem keleng ate .
59005012	I babo si e kerina o senina-seninangku , ola kam ersumpah tupung erpadan . Ola kam ersumpah alu gelar langit , ntah doni , ntah kai pe si debanna . Katakenlah " Ue " adi ue kin , janah " Lang " adi lang kin atendu , gelah ola kam kena ukumen .
59005013	Adi lit sekalak i bas kam ngenanami kiniseran , ertotolah ia man Dibata . Adi lit si ermeriah ukur , rendelah ia muji Dibata .
59005014	Adi lit si sakit , idilonalah pertua-pertua i bas perpulungen , gelah itotoken pertua-pertua e ia dingen iminakina i bas gelar Tuhan .
59005015	Pertoton si bage , si ibahan alu tek man Tuhan tentu pepalem kalak si sakit e . Malem me ia ibahan Tuhan i bas penakitna e nari , janah ialemi Tuhan me dosana si enggo ibahanna .
59005016	E maka akukenlah dosandu sekalak-sekalak i lebe-lebe temanndu , janah ertotolah kam pekepar kerna teman , gelah malem kam . Pertoton kalak si bujur ergegeh kal .
59005017	Nabi Elia pe manusia nge bali ras kita . Alu tutus ate ertoto ia gelah ola nusur udan , jenari lego telu setengah tahun dekahna .
59005018	Kenca ertoto ka ia mulihken , reh udan i langit nari , jenari taneh mereken asilna .
59005019	O senina-seninangku ! Adi lit sekalak i tengah-tengahndu nari papak i bas pengajaren si tuhu-tuhu nari , jenari lit ka sekalak si negu ia mulihken ,
59005020	ingetlah kata enda : Ise si negu kalak si erdosa gelah itadingkenna si papak e , iselamatkenna kap tendi si erdosa e i bas si mate nari , janah erkiteken ia , melala dosa ialemi Dibata .
60001001	Surat enda i bas aku nari , Petrus rasul Jesus Kristus . Surat enda man anak-anak Dibata si enggo ipilih , e me kalak perlajang si merap i belang-belang propinsi Pontus , Galati , Kapadokia , Asia ras Bitinia .
60001002	Kam enggo ipilih rikutken sura-sura Dibata Bapa , janah ijadiken KesahNa jadi anak-anakNa si badia , gelah kam ngikutken Jesus Kristus dingen bersih kam ibahan darehNa . Lias ate ras kemalemen ate si la erkeri-kerin , si rehna i bas Dibata nari , jadi sikerajangenndu gelah .
60001003	Sikatakenlah bujur man Dibata , Bapa Tuhanta Jesus Kristus ! Erkiteken perkuah ateNa si mbelin , iberekenNa man banta kegeluhen si mbaru , alu mpekeke Jesus Kristus i bas si mate nari . Si enda mereken pengarapen si nggeluh man banta .
60001004	Erkiteken si enda me maka siarapken pasu-pasu si mbelin jadi sikerajangenta , si isikapken Dibata man anak-anakNa . Pasu-pasu si man bandu e ibuniken Dibata i Surga , i ja pasu-pasu e la banci ceda , macik , ntah pe luntur .
60001005	Pasu-pasu e man bandu , e me kam si arah kiniteken ikawali kuasa Dibata guna keselamaten si enggo sikap guna ipetangkas Dibata i bas paksa pendungi pagi .
60001006	Ermeriah ukurlah kerna si enda , aminna pe genduari kam arus erceda ate i bas paksa si kentisik erkiteken erbage-bage percuban si inanamindu .
60001007	Percuban e tujunna guna ncidahken ntah kinitekenndu tuhu-tuhu ntah lang . Emas si banci ceda e pe isepuh alu api , apai denga ka kinitekenndu si ndauh ergan asangken emas e . Kinitekenndu arus isepuh gelah ermurnina . Kenca bage maka i bas wari e pagi , sanga kerehen Jesus Kristus ku doni enda , ialokenndu pujin , kemulian , dingen kehamaten .
60001008	Keleng atendu Kristus aminna pe langa idahndu Ia . Tek kam man baNa amin pe la Ia idahndu . Erkiteken si e ermeriah ukur kam alu keriahen si mbelin ras mulia si la terbelasken alu kata ,
60001009	sabap ialokenndu keselamaten tendindu , e me ulih kinitekenndu man baNa .
60001010	Keselamaten enda me si idarami dingen si ipepayo nabi-nabi nai , janah ernubuat ia kerna pemere lias ate si nandangi ibereken Dibata man bandu .
60001011	Ipepayona ntah ndigan e jadi , janah uga kerehenna . Janah kerna si e enggo ipetangkas Kesah Kristus si erdahin i bas nabi-nabi e , asum kalak enda ernubuat kerna kiniseran-kiniseran si la banci lang ibentasi Kristus dingen kerna kemulian si reh kenca kiniseran e .
60001012	Ipetangkas Dibata man nabi-nabi e maka nabi-nabi e erdahin man gunandu labo man bana ; e me kerna si genduari si enggo ibegindu alu tangkas arah perberita Berita Si Meriah kerna Jesus Kristus . Si enda kerina isehkenna man bandu alu kuasa Kesah Si Badia si ipesusur Dibata i Surga nari . Janah kerna si enda , malekat-malekat pe mesikel metehsa .
60001013	E maka sikapkenlah ukurndu katawari pe . Metengetlah dingen tuhu-tuhu lah erpengarapen nandangi pasu-pasu si pagin ibereken Dibata man bandu , sanga kerehen Jesus Kristus ku doni enda .
60001014	Erkemalangenlah man Dibata , janah ola pelepas geluhndu ibabai sura-surandu si ndekah , e me sura-sura paksa kam langa erpemeteh kerna Dibata .
60001015	Tapi badia min kam i bas kerina perbahanenndu , bagi Dibata si ndilo kam pe badia kap .
60001016	I bas Pustaka Si Badia ikataken Dibata , " Kam arus badia , sabap Aku pe badia . "
60001017	Tupung kam ertoto man Dibata , ikatakenndu Ia Bapa . Ia me si ngadili kerina manusia alu la erndobahen rikutken perbahanen sekalak-sekalak . Erkiteken si e pakeken kesempaten si lit guna pemuliaken Dibata , kidekah kam nggeluh denga i doni enda .
60001018	Ietehndu kap alu kai kam itebusi i bas kegeluhenndu si la erguna , si ialokenndu i bas nini-ninindu nai nari . Kam itebusi labo alu barang si banci masap , umpamana emas ntah pirak .
60001019	Kam itebusi alu dareh Kristus si meherga , bagi sada anak biri-biri si la cacat dingen la erpandangen si igeleh .
60001020	Ia enggo ipilih Dibata ope denga doni enda ijadiken , janah enggo ipetangkas i bas wari-wari si arah pudi enda guna kiniulinndu .
60001021	Arah Ia , tek kam man Dibata si pekeke Ia i bas si mate nari dingen si mereken kemulian man baNa . E maka kiniteken ras pengarapenndu itamakenndu i bas Dibata .
60001022	Erkiteken patuh kam ngikutken pengajaren si tuhu-tuhu e , enggo ibersihkenndu dirindu seh maka lit i bas kam keleng ate si tuhu-tuhu nandangi temanndu si sada kiniteken . E maka sikeleng-kelengenlah kam alu bulat ukur .
60001023	Sabap arah kata Dibata si nggeluh dingen tetap rasa lalap , kam enggo tubuh jadi manusia si mbaru si labo tubuh arah manusia tapi i bas Bapa si rasa lalap nari .
60001024	Bagi lit tersurat i bas Pustaka Si Badia , " Kerina manusia desken dukut-dukut , janah kerina kemulianna desken rudang dukut . Dukut melus , rudangna pe nartar ;
60001025	tapi kata Tuhan tetap seh rasa lalap . " Kata enda me Berita Si Meriah si enggo iberitaken man bandu .
60002001	Erkitekiteken si e tadingkenlah kerina si jahat ; olanai erbual , ntah pekulah-kulah , ntah ercian ate , ntah pe cekurak .
60002002	Bagi anak-anak si mbaru tubuh min kam , si rusur muas nandangi susu pertendin si la lit campurna , gelah alu nginem susu e reh belinna kam dingen selamat .
60002003	Bagi lit tersurat i bas Pustaka Si Badia , " Enggo inanamindu kap uga ulina Tuhan e . "
60002004	Dahilah Tuhan , batu si nggeluh si itulak ras si la iergaken manusia , tapi ipilih dingen iergaken Dibata .
60002005	Rehlah kam bagi batu-batu si nggeluh janah berelah min dirindu ipake guna majekken rumah pertoton kesah . I bas ingan e me kam erdahin jadi imam-imam si badia , guna mpersembahken man Dibata persembahen pertendin si ngena ate Dibata erkelang-kelangken Jesus Kristus .
60002006	Sabap lit tersurat i bas Pustaka Si Badia , " Enggo kupilih sada batu si meherga , si kutamaken i Sion jadi batu palas , janah ise si tek man baNa , la ndigan pe kecewa . "
60002007	Batu enda meherga kal man bandu , kam si tek . Tapi man kalak si la tek , " Batu si iambekken tukang e , kepeken e me batu si si jadi palas . "
60002008	Bage pe lit tersurat i bas Pustaka Si Badia , " Enda me batu si erbahanca pagi kalak tertuktuk , batu si erbahanca kalak jongkang . " Tertuktuk ia perbahan la ia tek kata e . Bage me kap peraten Dibata man bana .
60002009	Tapi kam e me bangsa pilihen , imam-imam Raja , bangsa sikerajangen Dibata , anak-anak Dibata si ipilih guna meritaken perbahanen-perbahanen Dibata si mbelin . Dibata enggo ndilo kam ndarat i bas si gelap nari ku bas terangNa si lanai kal langlang ulina .
60002010	Nai kam labo anak-anak Dibata , tapi genduari kam enggo jadi anak-anakNa . Nai la ietehndu perkuah ate Dibata , tapi genduari enggo ialokenndu perkuah ateNa .
60002011	O teman-temanku si kesilang ras mengongsi i bas doni enda , kupindo alu mesangat man bandu gelah ola ikutkenndu kininggiten daging si rusur erperang ras tendi .
60002012	Mehulilah min lagu langkahndu i tengah-tengah kalak si langa nandai Dibata , gelah adi ikatakennandu kalak jahat , idahna perbahanenndu si mehuli , e maka erkiteken si e ipujina Dibata i bas wari kerehenNa ku tengah-tengah kegeluhen kalak e .
60002013	Erkiteken Tuhan , patuhlah kam nandangi kerina pemerentah i doni enda subuk nandangi raja , pemerentah si meganjangna ,
60002014	bage pe man gubernur-gubernur si itugasken raja guna ngukum kalak si erbahan jahat ras muji kalak si erbahan mehuli .
60002015	Sabap sura-sura Dibata e me kap gelah arah perbahanenndu si mehuli ipesinikndu kalak bodoh si luam cakapna .
60002016	Nggeluhlah bagi kalak bebas ; tapi ola bahan kebebasenndu nutupi si jahat , tapi nggeluhlah bagi budak Dibata .
60002017	Mehamatlah man kerina manusia , kelengilah temanndu si sada kiniteken , erkemalangenlah man Dibata , janah mehamatlah man raja .
60002018	Kam budak-budak arus patuh nandangi tuanndu , janah cidahkenlah maka tuhu-tuhu kam mehamat man bana , labo saja man tuan si mehuli dingen si ngangka ukurndu , tapi pe man tuan si kejam .
60002019	Ipasu-pasu Dibata me kam erkite-kiteken si enda , adi megenggeng kam i bas kiniseran si la patut ialokenndu , sabap ietehndu kai si ngena ate Dibata .
60002020	Sabap kai kin si man pujinken adi igengkenndu gia parap-parap si patut ialokenndu erkiteken kam enggo erbahan salah ? Tapi adi megenggeng kam i bas kiniseran aminna pe mehuli perbahanenndu , ipasu-pasu Dibata me kam erkiteken si e .
60002021	Guna si enda me kam idilo Dibata ; sabap Kristus jine pe enggo ngenanami kiniseran man gunandu , janah itadingkenNa sada usihen si man usihenndu , gelah iikutkenndu dalanNa .
60002022	Ia la erdosa . Ise pe la enggo megi kata si la tuhu i bas biberNa nari .
60002023	Asum Ia igombang-gombangi kalak , la ibalasNa alu kata megombang . Janah asum Ia ngenanami kiniseran , la ilawanNa kalak , tapi erpengendes Ia man Dibata , Hakim si bujur .
60002024	Kristus jine enggo ngangkut dosa-dosanta i bas kulaNa i kayu persilang , gelah kita mate nandangi dosa , jenari nggeluh nandangi si ngena ate Dibata . Erkiteken lukaNa , kam enggo ipepalem .
60002025	Nai kam bagi biri-biri si enggo papak , tapi genduari kam enggo ibaba mulihken guna ngikutken Permakan Singkawali tendindu e .
60003001	Bage pe kam o ndehara , patuhlah man perbulangenndu , gelah adi perbulangen la tek nandangi Kata Dibata , banci ia tek erkiteken lagu langkahndu aminna gia la kam ngerana sengkebabah pe ,
60003002	sabap idahna maka mehuli dingen mehamat lagu langkahndu .
60003003	La perlu ibahanndu barang-barang tambahen si arah darat guna nambahi jilendu , umpamana i bas kam pejile-jile bukndu , makeken perhiasen emas , ntah pe makeken uis mejile .
60003004	Tapi bahanlah maka jilendu e rehna i bas pusuhndu nari , kejilen si la ermasap-masap , e me lemah lembut dingen ukur teneng . Enda me kejilen si meherga kal i lebe-lebe Dibata .
60003005	Alu bagenda me diberu-diberu si nai si erkiniteken dingen erpengarapen man Dibata ipejilena bana alu patuh man perbulangenna .
60003006	Sarah pe nai bage nge , patuh ia man Abraham dingen igelarina Abraham , " Tuan " . Kam me genduari anakna si diberu , adi idalankenndu perbahanen-perbahanen si mehuli dingen la kam mbiar i bas kai pe .
60003007	Bage pe kam o perbulangen nggeluhlah kam alu dem pengertin nandangi ndeharandu , janah arus iangkandu maka gegehen kam asang ia . Mehamatlah kam man bana , sabap ia pe radu ras kam , ngaloken kiniulin kegeluhen si ibereken Dibata . Bagendalah perbahanenndu gelah ola lit si ngolangi pertotonndu ku Tuhan .
60003008	Dage kedungenna ersada min ukurndu ras ersada min penggejapenndu . Sikeleng-kelengen min kam bagi ersenina , dingen mesayang janah meteruk min ukurndu sekalak nandangi si debanna .
60003009	Ola balas perbahanen si jahat alu si jahat , ntah sumpah alu sumpah . Tapi balaslah alu pasu-pasu , sabap pasu-pasu me si ipadanken Dibata iberekenNa man bandu , asum kam idiloNa .
60003010	Bagi lit tersurat i bas Pustaka Si Badia , " Kalak si mesikel nggeluh cawir metua dingen senang , la banci melasken si jahat , bage pe la banci erbual .
60003011	Arus jera ia i bas perbahanen-perbahanen si jahat nari , jenari ibahannalah si mehuli ; arus idaramina tuhu-tuhu perdamen alu bulat ukur .
60003012	Sabap Tuhan tetap natap kempak kalak bujur , janah tetap ibegikenNa pertotonna ; tapi ilawanNa kalak si ndalanken perbahanen si jahat . "
60003013	Ise kin nuhsahi kam adi ergiah-giah ukurndu ndalanken si mehuli ?
60003014	Tapi aminna pe arus kam ngenanami kiniseran erkiteken kam ndalanken si mehuli , malem me atendu ! Ola kam mbiar nandangi ancamen kalak janah ola aru atendu .
60003015	Tapi mehamatlah kam man Kristus i bas pusuhndu , janah pehagalah Ia selaku Tuhan . Ersikaplah katawari pe guna njabap kalak si mindo gelah iterangkenndu pengarapen si lit i bas kam .
60003016	Tapi bahanlah e alu lemah lembut dingen mehamat . Jagalah maka pusuh peratenndu tetap bersih . Alu bage adi ihina kalak kam , kalak si ncekuraki lagu langkahndu si mehuli selaku kam pengikut Kristus , jadi mela iakapna erkiteken kai si ikatakenna .
60003017	Sabap ulin me ngenanami kiniseran erkiteken perbahanen si mehuli , adi kin enda sura-sura Dibata , asangken erkiteken perbahanen si jahat .
60003018	Sabap Kristus mate cukup sekali saja ngenca erkiteken dosa-dosa manusia , janah sekali saja ngenca Ia mate . Ia kalak bujur , mate man guna kalak perdosa , gelah banci kam ibabaiNa rembak ras Dibata . Ia mate secara daging , tapi ipegeluh secara Kesah Si Badia .
60003019	Janah i bas kuasa Kesah e lawes Ia meritaken berita i bas Dibata nari man tendi-tendi si tertaban ,
60003020	e me kalak si la erkemalangen man Dibata asum Dibata alu saber nimai wari-wari Nuah ndungi perahuna . Lit piga-piga kalak ngenca si i bas perahu e , e me waluh kalak ; janah kerina selamat arah lau e .
60003021	Lau e nggambarken lakon peridin si nelamatken kam genduari . Lakon peridin e labo mbersihken kula i bas si melket nari , tapi lakon peridin e , e me padan si ibahan man Dibata alu pusuh peraten si bersih . Lakon peridin e nelamatken kam arah kekeken Jesus Kristus i bas si mate nari ,
60003022	si enggo lawes ku Surga , janah genduari Ia ringan arah kemuhen Dibata . Ia merentah subuk nandangi malekat-malekat ras penguasa-penguasa bage pe gegeh si debanna .
60004001	Erkiteken Kristus enggo ngenanami kiniseran kula , kam pe arus ipersenjataindu bandu alu perukuren si lit i bas Ia tupung e . Sabap kalak si ersada ras Kristus i bas kiniseranNa , enggo ngadi erbahan dosa .
60004002	E maka kidekah kam nggeluh denga i doni enda , kegeluhenndu arus ikuasai peraten Dibata , labo kerincuhen manusia .
60004003	I bas paksa si enggo lepas enggo cukup ndekah kam ngaloken perbahanen-perbahanen si merincuh usur kalak si la nandai Dibata ngelakokenca . Kam nggeluh alu la meteh mela , iikutkenndu kerincuhen dagingndu , mabuk-mabuk , pesta minem-minem si nggesuh , nagih minem inemen si erbahanca mabuk , janah nembah man berhala-berhala e me perbahanen si erbahanca manusia mbau .
60004004	Tapi genduari mamang ate kalak si la nandai Tuhan kenca lanai ikutkenndu ia i bas kegeluhen si la mehuli e . Perbahan si e me maka kam igombangina .
60004005	Tapi man Dibata arus ipertanggung jawabkenna dirina , e me man Dibata si enggo sikap ngadili kalak si nggeluh ras si enggo mate .
60004006	Erkiteken si e maka Berita Si Meriah enggo iberitaken man kalak si genduari enggo mate , gelah aminna pe ia enggo kena ukumen kematen secara daging bagi kerina manusia , tapi secara pertendin ia terus nggeluh alu kegeluhen Dibata .
60004007	Kerina si nasa lit enggo ndeher kedungenna . Dage kuasailah dirindu janah petenenglah ukurndu gelah ngasup kam ertoto .
60004008	I babo si e kerina , sikeleng-kelengenlah kam alu tutus , sabap keleng ate namburi melala dosa .
60004009	Metemue lah kam alu la jungut-jungut .
60004010	Sekalak-sekalak , selaku pengurus si mehuli i bas pemere Dibata si pelain-lain e , si iberekenNa erpalasken lias ateNa , arus nggunaken pemere e guna kiniulin kalak si deban .
60004011	Kalak si ngerana , ngeranalah alu kata-kata si tempa-tempa rehna i bas Dibata nari . Kalak si nampati , isampatinalah kalak alu gegeh si ibereken Dibata man bana , gelah i bas kai pe ipuji kalak Dibata arah Jesus Kristus . Ia me si mada kemulian kuasa seh rasa lalap . Amin !
60004012	O senina-seninangku si kukelengi , ola kam sengget erkiteken percuban si mberat si sangana ngkenai kam , tempa-tempa kejadin si luar biasa sangana reh man bandu .
60004013	Tapi meriahlah atendu sabap kam ikut muat bagin i bas kiniseran Kristus , gelah kam dem alu keriahen asum kemulian Kristus ipetangkas .
60004014	Ketuahen kam adi igombang-gombangi kalak kam erkiteken kam ajar-ajar Kristus . Si enda nuduhkenca maka i bas kam ringan kesah si mulia , e me Kesah Dibata .
60004015	Adi ngenanami kiniseran kin kam ola erkiteken ia sekalak pemunuh , ntah penangko , ntah kalak jahat , ntah pe icampurina urusen kalak si deban .
60004016	Tapi adi kam ngenanami kiniseran erkiteken kam kalak Kristen , ola iakapndu mela kerna si e . Tapi katakenlah bujur man Dibata erkiteken kam igelari alu gelar Kristus .
60004017	Enggo seh paksana Dibata mulai ngadili doni enda . Anak-anak Dibata me si perlebena iadili . Janah adi kita lebe iadili kuga nge dungna kalak si la nggit ngikutken Berita Si Meriah si rehna i bas Dibata e nari ?
60004018	Bagi lit tersurat i bas Pustaka Si Badia , " Kalak si bujur pe mesera guna iselamatken , apai denga ka kalak si la ngakui Dibata ras kalak perdosa ! "
60004019	E maka kalak si ngenanami kiniseran rikutken peraten Dibata , alu perbahanenna si mehuli iendeskenna min kerina geluhna man Si nepa ia , si tetap nehken padanNa .
60005001	Ngerana aku man pertua-pertua perpulungen si lit i tengah-tengahndu . Aku pe sekalak pertua nge bali ras kam . Kusaksiken kerna kiniseran Kristus janah dat bagin me aku i bas kemulianNa si ipetangkas pagi .
60005002	Kupindo man bandu gelah mpermakani rarasen biri-biri si enggo ibereken Dibata man bandu , janah kepkeplah e alu ukur meriah bagi si ngena ate Dibata , ola alu ukur mberat . Ola erkiteken mata duiten maka idalankenndu , tapi lakokenlah e erkiteken ukurndu ersuruh guna ngelayani .
60005003	Ola atendu iperentahindu kalak si enggo iendesken jadi si man kepkepenndu , tapi bahanlah kam jadi usihen biri-biri e .
60005004	Janah asum reh pagi Kepala Permakan e , ialokenndu me rudang-rudang tanda kehagan si la ermelus-melus .
60005005	Bage pe kam si nguda denga , patuhlah kam nandangi kalak si metua . Alu meteruk ukur erbentingkibullah kam kerina guna sisampat-sampaten . Sabap i bas Pustaka Si Badia lit tersurat , " Kalak si meganjang ukurna itulak Dibata , tapi man kalak si meteruk ukurna icidahkenNa lias ateNa . "
60005006	E maka peteruklah bandu iteruh tan Dibata si erkuasa , gelah i bas paksa si payo , ipeganjangkenNa kam .
60005007	Ampekenlah kerina kearun atendu man Dibata , sabap Ia kap si mperdiateken kam .
60005008	Tenanglah kam tapi metengetlah ! Sabap Iblis imbangndu e gawah-gawah ku jah ku je bagi sada singa si erngaung ndarami si man jerngemenna .
60005009	Tetaplah paguh kinitekenndu janah lawanlah imbangndu e , sabap ietehndu maka teman-temanndu si sada kiniteken i belang-belang doni enda ngenanami kiniseran bagi si inanamindu .
60005010	Tapi kenca kam ngenanami kiniseran kentisik , serta me kam ibahan Dibata , Si dem lias ate , Si ndilo kam gelah ngenanami kemulianNa si rasa lalap erkiteken persadanndu ras Kristus ; ipetetapNa dingen ipegegehiNa kam janah iberekenNa man bandu palas si nteguh .
60005011	Dibata kap erkuasa seh rasa lalap . Amin !
60005012	Surat si gendek enda kubahan man bandu alu penampat Silas , e me sekalak seninanta kalak Kristen si kuakui kalak si tutus . Ateku pegegehi kam ras mereken kesaksinku maka enda lias ate Dibata si tuhu-tuhu . Tetaplah kam i bas lias ate e .
60005013	Teman-temanndu si sada kiniteken si ringan i Babil e me si ipilih Dibata ka , bage pe anakku Markus ngataken mejuah-juah man bandu .
60005014	Sisalam-salamenlah kam alu dem keleng ate bagi si ersenina . Dame man bandu kerina gelah , kam si enggo jadi sikerajangen Kristus .
61001001	Surat enda i bas aku nari , Simon Petrus , suruh-suruhen dingen rasul Jesus Kristus . Surat enda man senina-senina si bali ras kami enggo ndat kengasupen gelah tek man Jesus Kristus , e me Dibata ras Singkelini kita . Ia me si enggo mereken kengasupen si meherga e man banta , sabap ateNa erbahan kai si benar .
61001002	Dibatalah si mereken dem lias ate ras kemalemen ate man bandu , erkiteken enggo itandaindu Dibata ras Jesus Tuhanta .
61001003	Dibata enggo ndilo kita gelah kita dat bagin i bas kemulian ras kiniulinNa . Alu kuasaNa ras arah penandainta kerna Ia enggo iberekenNa man banta kai keperlunta guna nggeluh nembah man baNa .
61001004	Arah padan si mbelin dingen meherga si iberekenNa man banta e , ngasup kam mulahi bandu i bas kerincuhen daging nari , si ncedaken si lit i doni enda , jenari dat bagin kam i bas kinidibatanna .
61001005	Erkiteken si e usahakenlah maka irakutkenndu ku kinitekenndu kai si mehuli , tapi aminna gia enggo ibahanndu kai si mehuli , rakutken ka lah ku perbahanen si mehuli e pemeteh kerna Dibata .
61001006	Adi enggo lit pemetehndu kerna Dibata , arus maka irakutkenndu ku pemetehndu e penguasan diri ; janah adi enggo ngasup kam ngkuasai dirindu , rakutken ka ku je ate megenggeng . Adi enggo lit i bas kam ate megenggeng , arus irakutkenndu ku ate megenggeng e ate tutus er-Dibata .
61001007	Tapi aminna gia enggo lit i bas kam ate tutus ngikutken sura-sura Dibata , rakutken ka lah ku je ate keleng man teman sapih-sapih Kristen ; janah adi enggo lit i bas kam ate keleng nandangi teman-teman sapih-sapih Kristen , arus maka irakutkenndu ku je ate keleng nandangi kerina manusia .
61001008	Enda me kerina biak-biak si iperlukenndu , janah adi biak-biak enda turah alu mehumur i bas kam , si e erbahanca maka pemetehndu kerna Tuhanta Jesus Kristus nggeluh janah erbuah .
61001009	Tapi kalak si la lit i bas ia biak-biak si bage , pentang kap mata perukurenna ; la ia ngasup ngidahsa , janah enggo ilupakenna maka dosa-dosana si enggo lepas enggo ibersihken .
61001010	Dage , o senina-seninangku , usahaken tole gelah pendilo ras pemilihen Dibata nandangi kam tetap erteguhna . Adi bage perbahanndu , ndigan pe la kam banci ndabuh ku bas dosa .
61001011	Alu bage ibereken man bandu dem hak bengket ku bas Kinirajan si la ermasap-masap , Kinirajan Tuhanta ras Si Engkelini kita Jesus Kristus .
61001012	Erkiteken si e rusur ateku kam kupersingeti kerna perkara-perkara si enda , aminna pe enggo ietehndu janah kam tetap paguh i bas berita si rehna i bas Dibata nari si enggo ialokenndu .
61001013	Adi nggeluh dengalah aku , rutang kuakap aku mpersingeti kam kerna si enda kerina .
61001014	Sabap kueteh maka lanai ndekah mate me aku , sue ras si enggo ikataken Tuhanta Jesus Kristus alu terang-terang man bangku .
61001015	Dage , asa ngasupku kuusahaken nikapken dalan man bandu gelah iingetndu katawari pe si enda kerina kenca aku enggo mate .
61001016	Ipebetehken kami man bandu uga muliana kerehen Tuhanta Jesus Kristus . Si e la ituriken kami erpalasken turi-turin si iban-ban manusia . Alu mata kami jine nge kemulianNa enggo idah kami .
61001017	I je kap kami sanga Dibata Bapa mereken kehagan ras kemulian man baNa . Asum si e reh sora man baNa i bas Kemulian si Meganjangna nari nina , " Enda me Anakku si Kukelengi , senang kal ukurKu ibahanna ! "
61001018	Kami jine megi sora e reh i Surga nari , sanga kami ras Ia i das deleng si badia e .
61001019	Erkiteken si e reh tekna kami nandangi berita si iberitaken nabi-nabi . Seh kal ulina adi iperdiatekenndu berita e , sabap berita e desken sada lampu si ersinalsal i bas ingan si gelap , seh wari enggo terang janah terang bintang erpagi-pagi ersinalsal i bas pusuhndu .
61001020	Tapi i babo si e kerina , ingetlah enda : nubuat-nubuat si lit i bas Pustaka Si Badia la banci iterangken rikutken penggejapen sekalak-sekalak .
61001021	Sabap la pernah lit kalak ngasup nehken berita nubuat arah peratenna jine . Tapi si njemba kalak ngerana nehken berita si rehna i bas Dibata nari e me Kesah Si Badia .
61002001	I bas paksa si lepas lit nabi-nabi perguak i tengah-tengah anak-anak Dibata . Bage pe nandangi reh me ku tengah-tengahndu guru-guru perguak . Guru-guru perguak e erbuni-buni maba ajaren-ajaren si ncedai ras mecah-mecah perpulungen . Janah la ia ngakui Tuanna si enggo nukur ia . Alu bage ilegina kap si erbahanca ia pedas kernep .
61002002	Aminna bage gia melala nge si ngikutken lagu langkahna si la meteh mela e ; janah erkiteken lagu langkah guru-guru perguak e , nterem kalak ngerana megombang nandangi Dalan si Benar si ikuti kita e .
61002003	Alu merangap guru-guru perguak e ncari untung arah nuriken turi-turin si iban-banna saja . Ukumen man kalak enda enggo ndekah me isikapken , janah si erbahanca ia kernep enggo nimai !
61002004	Malekat-malekat si erdosa pe labo pulah i bas ukumen Dibata nari , tapi ibenterkenNa ku naraka . I je me malekat-malekat e iranteken i bas lubang si mbages si lanai kal langlang gelapna , nimai Wari Pengukumen .
61002005	Bage ka pe kerna doni i bas paksa si nai ; la ipelepas Dibata ia pulah i bas ukumen nari . Irehken Dibata banjir si mbelin ku doni si ingani manusia si la nggit nembah man Dibata i bas paksa si e . Nuah ras pitu kalak si debanna nge ngenca si iselamatken Dibata , erkiteken ipembarken Nuah berita si ngena ate Dibata .
61002006	Kuta-kuta Sodom ras Gomora pe bage ka nge . Ikernepken Dibata kuta-kuta e alu api , gelah jadi sada usihen kerna kai si pagi jadi nandangi kalak si la nggit nembah man Dibata .
61002007	Tapi Dibata nelamatken Lut erkiteken ia ngikutken sura-sura Dibata ; ia isuhsahi lagu langkah kalak si la meteh mela si la radat .
61002008	I tengah-tengah kalak si bage , Lut , kalak si bujur e , nggeluh alu pusuh si tersiksa , erkiteken tep-tep wari ia megi janah ngidah lagu langkah kalak si la meteh mela e .
61002009	Dage ieteh Tuhan nge uga engkelini kalak si tek man baNa i bas percuban-percuban nari , janah ietehNa ka pe kuga ngukum kalak jahat ngayaksa seh pagi Wari Pengadilen ,
61002010	terlebih-lebih kalak si ngikutken kerincuhen dagingna si erbahanca ia melket janah la nggit iaturken Tuhan . Bage pangna ras metudana guru-guru perguak e seh maka kerina mahluk-mahluk si mulia pe la alang-alangen nggombangisa !
61002011	Sedangken malekat-malekat si ndauh gegehen ras belinen kuasana asangken guru-guru perguak e la nalahken mahluk-mahluk si mulia e alu nggombangisa i adep-adepen Tuhan .
61002012	Tapi pengelako guru-guru perguak e bali ras rubia-rubia si la rukur si tubuh guna itangkap ras ibunuh ; kasa si la iangkana ipandangina ras igombangina . Nandangi ikernepken nge ia kerina bagi rubia-rubia merawa .
61002013	Nandangi ibalasken me man bana kiniseran sue ras kiniseran si enggo ibahanna nandangi kalak si deban . Si jadi kesenangen man bana e me i ciger wari e pe ilakokenna kai saja pe si banci pepuasken kerincuhen dagingna ; asum kam man-man ras ia , kalak enda desken rintep si melket si erbahanca kam mbau , janah tupung si e meriah iakapna nipu kam .
61002014	La ia erleja-leja erbahan dosa , e maka kerincuhenna e me , ngenehen diberu-diberu alu mata perlua-lua . Kalak si la tetap ukurna , igodana . Pusuh peratenna enggo terbiasa merangap . Kalak enda kalak si kena sumpah Dibata kap .
61002015	Sabap la nggit ia ngikutken dalan pinter , e maka papak ia . Iikutkenna lagu langkah Bileam anak Beor nai . Bileam enda merincuh kal ndatken upah i bas perbahanenna si jahat nari .
61002016	Tapi dat persinget ia kerna kejahatenna sanga kaldena si biakna kin la banci ngerana e ngerana alu cakap manusia , gelah olanai iteruskenna perbahanenna si mehado e .
61002017	Guru-guru perguak e bali ras sumur si enggo kerah ; ia bali ras remang si iembusken angin si meter . Dibata enggo nikapken sada ingan si seh kal gelapna man kalak enda .
61002018	Rananna seh kal ganjangna , tapi la lit isina ; ipakena kerincuhen daging si la meteh mela e guna nidingi kalak si mbaru denga pulah i tengah-tengah manusia-manusia si geluhna enggo papak gelah kena ragum .
61002019	Erpadan ia mereken kebebasen , aminna ia jine iperbudak kebiasan-kebiasan si ncedaken , sabap kai si naluken sekalak jelma , ia jadi budak si naluken ia e kap .
61002020	Adi kalak enggo pulah i bas kemelketen doni enda nari erkiteken enggo itandaina Tuhanta ras Si Engkelini kita Jesus Kristus , janah kenca e mulihken ka ia kena siding ras ikuasai kemelketen doni enda , maka kedungenna kecibal kalak si bage ndauh melketen asangken si tangtangna ndube .
61002021	Madin kalak si bage la pernah nandai dalan si ngena ate Dibata asangken itandaina , tapi dungna la nggit ngikutken perentah si badia si ibereken man bana .
61002022	Kai si ilakoken kalak enda payo kal bagi si ikataken perumpaman enda , " Biang ipanna mulihken kai si enggo iutahkenna , " janah " Babi si enggo iperidi mulihi ercebah i bas kubang . "
61003001	O , teman-temanku si kukelengi , enda me suratku si peduaken si kubahan man bandu . I bas surat e duana enggo kucubaken pekeke perukuren si bersih i bas kam alu mpersingeti kai-kai si enggo ietehndu .
61003002	Ateku gelah iingetndu kata-kata si enggo ibelasken nabi-nabi si badia nai ras perentah si rehna i bas Tuhan dingen Si ngkelini nari si enggo ibereken rasul-rasulndu man bandu .
61003003	I babo si e kerina , arus iangkandu maka i bas wari si pendungi e pagi , reh me kalak si kegeluhenna ikuasai kerincuhen dagingna . Alu megombang ,
61003004	nungkun ia nina , " Ma kin erpadan Tuhan maka Ia reh ? I ja dage Ia ? Bapa-bapanta enggo mate , tapi kerina bali denga ka nge ras asum doni enda ijadiken ! "
61003005	Alu sengaja la ia nggit mperdiatekenca maka langit ras doni enggo ijadiken nai alu perentah Dibata . Doni ijadiken i bas lau nari , janah alu lau .
61003006	Bage pe maka alu lau ka , e me lau banjir si mbelin doni si nai enggo ikernepken .
61003007	Kata Dibata e ka nge miara langit ras doni si lit genduari enda guna ikernepken alu api . Langit ras doni e ipiara ngayak seh paksana kalak si la tek man Dibata iukum ras ikernepken .
61003008	Tapi , o teman-temanku si kukelengi , ola kam lupa si sada enda : I bas Tuhan sada wari bali kap ras seribu tahun janah seribu tahun bali ras sada wari .
61003009	Tuhan la kap melet ngelakoken kai si enggo ipadankenNa , bagi lit kalak si erpengakap bage . Tapi saber ia nandangi kam , sabap la ateNa sekalak pe ikernepken , tapi gelah kerina min jera i bas dosa-dosana nari .
61003010	Tapi wari kerehen Tuhan bali ras kerehen sekalak penangko . I bas wari e lesap me langit alu sora si erlenggur janah barang-barang si i langit meseng dingen ikernepken , janah doni ras kerina isina lesap me .
61003011	Adi si enda kerina bagenda me jadina , kuga nge arusna kegeluhenndu ? Kam arus nggeluh bagi si ngena ate Tuhan , janah erpengendes man Dibata ,
61003012	sanga itimaindu Wari Dibata janah ngusahakenca gelah reh pedasna Ia reh . I bas Wari e langit keri meseng , janah erkiteken lasna barang-barang si i langit jadi melebur .
61003013	Tapi kita nimai kai si enggo ipadnken Dibata e me langit si mbaru ras doni si mbaru ; i je me inganna keadilen .
61003014	Erkiteken si e , o teman-temanku si kukelengi , i bas kam nimai Wari e , pala-palail gelah kam bersih dingen la erpandangen i lebe-lebe Dibata janah nggeluh alu dame ras Ia .
61003015	Bahanlah maka kesabaren Tuhan e jadi kesempaten man bandu gelah kam terkelin , bagi si enggo isuratken seninanta Paulus si ikelengi kita man bandu , rikutken kepentaren si ibereken Dibata man bana .
61003016	Kerna si enda me ituriken seninanta Paulus e i bas kerina sura-suratna . Tuhu lit piga-piga si mesera i bas suratna e , janah kalak si la erpemeteh ras si la tetap ukurna enggo pegeduk isi surat e , bagi ibahanna nandangi piga-piga bagin i bas Pustaka Si Badia . Kalak si bagenda perbahanenna ilegina kap si erbahanca ia bene .
61003017	Tapi kam o teman-temanku , enggo kap leben iangkandu si enda . E maka metengetlah gelah ola kam papak ibahan kesalahen-kesalahen kalak si la meteh aturen e , jenari ndabuh kam i bas inganndu si nteguh nari .
61003018	Tapi tetaplah kam ertambah-tambah i bas lias ate Dibata bage pe ertambahna pemetehndu kerna Tuhan ras Singkelini kita , Jesus Kristus . Terpujilah Ia genduari seh rasa lalap . Amin !
62001001	Isuratken kami man bandu kerna Kata si mereken kegeluhen , si enggo lit ope denga kai pe lit . Enggo ibegi kami Kata e , enggo idah kami alu mata kami ; tuhu-tuhu enggo idah kami , janah enggo pe idadap kami alu tan kami .
62001002	Kenca kegeluhen e ncidahken diriNa , enggo idah kami IA , e maka ngerana kami kerna si e , janah ituriken kami man bandu kerna kegeluhen si tuhu-tuhu si la erkeri-kerin si lit i bas Bapa si enggo ipetangkas man kami .
62001003	Kai si enggo idah kami dingen ibegi kami e , iberitaken kami man bandu pe gelah kam ikut ras kami ersada ras Bapa dingen ras AnakNa Jesus Kristus .
62001004	Isuratken kami enda man bandu gelah kuh keriahenta .
62001005	Enda me berita si enggo ibegi kami i bas AnakNa e nari janah ipeseh kami man bandu : Dibata terang kap janah la lit sitik pe si gelap i bas IA .
62001006	Dage , adi ninta ersada kita ras IA , tapi nggeluh kita i bas gelap , erbual kap kita i bas kata ras perbahanenta .
62001007	Tapi adi nggeluh kita i bas terang bali e ras IA nggeluh i bas terang ; lit persadanta sapih-sapih kita janah kematen Jesus , AnakNa e mbersihken kita i bas kerina dosa nari .
62001008	Adi ninta maka la lit dosanta , sitipu kap dirinta , janah Kata si tuhu-tuhu i bas Dibata nari la lit i bas kita .
62001009	Tapi adi siakuken dosanta man Dibata , isehkenNa me padanNa , ilakokenNa kai si bujur , ialemiNa dosa-dosanta , janah ibersihkenNa kita i bas kerina perbahanenta si la payo .
62001010	Adi ninta maka la kita erdosa , sibahan Dibata jadi perguak , janah KataNa la lit i bas kita .
62002001	O anakku , si enda kusuratken man bandu gelah ola ibahanndu dosa . Tapi adi lit kalak si erbahan dosa , lit kap kelang-kelangta mindo man Dibata , e me Jesus Kristus si ndalanken si bujur .
62002002	IA nanggung ukumenta erkiteken dosa-dosanta man Dibata , gelah kita iperdameken ras Dibata , janah labo dosanta saja , tapi pe dosa-dosa kerina manusia .
62002003	Adi patuh kita ngikutken perentah Dibata tandana kita nandai Dibata .
62002004	Adi lit kalak ngatakenca maka itandaina Dibata , tapi la ikutkenna perentahNa , perguak kap ia , janah Kata si tuhu-tuhu i bas Dibata nari la lit i bas ia .
62002005	Tapi ise si ngikutken Kata Dibata , ia me si ngkelengi Dibata alu sempurna . Alu enda si eteh maka kita enggo ersada ras Dibata .
62002006	Kalak si ngataken maka ia nggeluh ersada ras Dibata , ia arus nggeluh bagi Jesus Kristus .
62002007	O teman-temanku si kukelengi ! Perentah si kusuratken man bandu enda labo perentah si mbaru , tapi perentah si ndekah nge si enggo ipeseh man bandu mula-mulana nari . Perentah si ndekah e me berita si enggo ialokenndu i bas Dibata nari .
62002008	Amin bage gia , pedah si kusuratken enda banci ikataken pedah si mbaru , erkiteken kebenaren perentah e teridah i bas Jesus Kristus bage pe i bas kam . Sabap kegelapen enggo lepas , janah terang si tuhu-tuhu enggo ersinalsal .
62002009	Kalak si ngataken maka ia nggeluh i bas terang , tapi nembeh atena seninana , situhuna ia i bas gelap denga nge seh paksa enda .
62002010	Kalak si ngkelengi seninana , i bas terang kap ia nggeluh , janah i bas ia la lit si erbahanca kalak si deban ndabuh ku bas dosa .
62002011	Tapi kalak si nembeh atena seninana , i bas gelap kap ia . Ia erdalan i bas gelap janah la ietehna ku ja ia lawes , sabap la ia erpengidah ibahan gelap e .
62002012	O anakku , kusuratken enda man bandu , sabap dosandu enggo ialemi Dibata erkiteken Kristus .
62002013	Kam orang tua , kusuratken enda man bandu , sabap itandaindu IA si enggo lit ope denga kai pe lit . Man bandu kam si nguda denga , kusuratken enda sabap enggo italukenndu si jahat .
62002014	O anak-anak si kitik denga , kusuratken enda man bandu , sabap itandaindu Bapa . Kusuratken enda man bandu orang tua , sabap itandaindu IA si enggo lit ope denga tembe doni enda . Kusuratken enda man bandu kam si nguda denga , sabap kam megegeh ; Kata Dibata nggeluh i bas kam janah enggo italukenndu si Jahat .
62002015	Ola kelengi doni enda ntah pe kai si lit i bas doni enda . Sabap adi ikelengindu doni enda la ikelengindu Bapa .
62002016	Kerina si lit i doni enda , si mengga ate kalak perdosa -- e me kai si idahna janah ngena atena seh maka man bana atena , ras kai si lit i doni enda si erbahanca meganjang ukur kalak ; si e sada pe labo reh i bas Bapa nari , tapi i doni nari .
62002017	Doni ras kerina isina masap kap pagi ; tapi si ndalanken peraten Dibata nggeluh kap rasa lalap .
62002018	O , anak-anakku , wari pendungi enggo ndeher ! Bagi enggo ikataken man bandu maka musuh-musuh Kristus reh me ; bage me genduari enggo teridah melala musuh-musuh Kristus . Arah e sieteh maka wari pendungi e enggo ndeher .
62002019	Kalak enda si tuhuna labo i bas persadanta , e me sabapna maka itadingkenna kita . Sabap adi tuhu-tuhu kin ia i bas persadanta , labo kita itadingkenna . Tapi ia nadingken kita gelah tangkas maka sekalak pe ia labo i bas persadanta nari .
62002020	Tapi Kristus enggo mereken Kesah Si Badia man bandu , gelah kerina kam meteh Kata si tuhu-tuhu i bas Dibata nari .
62002021	Dage kubahan surat enda man bandu , labo erkiteken la ietehndu ketuhu-tuhun e , tapi erkiteken ietehndu nge . Janah kam pe ietehndu maka i bas pengajaren si benar e , la terdat kata guak .
62002022	Dage , ise kin si perguak e ? E me kalak si ngataken maka Jesus e labo Mesias si ipadanken Dibata . Ia me musuh Kristus ; itulakna Bapa ras Anak e .
62002023	Sabap kalak si nulak Anak e , itulakna pe Bapa e . Janah kalak si ngaloken Anak e , ialokenna pe Bapa e .
62002024	Dage , berita si enggo ibegindu tangtangna nari arus maka tetap ibunikenndu alu mehuli i bas ukurndu . Sabap adi berita e tetap iperdiatekenndu alu mehuli , kam tetap nggeluh ersada ras Anak bage pe ras Bapa e .
62002025	Janah enda me si ipadanken Kristus man banta , e me kegeluhen si tuhu-tuhu si la erkeri-kerin .
62002026	Si kusuratken man bandu enda e me kerna kalak si sangana ersura-sura mabai kam papak .
62002027	Tapi man bandu enggo ibereken Kristus KesahNa . Kidekah KesahNa e lit i bas kam , la perlu kalak ngajari kam . Sabap iajari KesahNa e me kam kerna kai pe , janah kai si iajarkenNa tuhu kap , labo salah . Dage , ikutkenlah pengajaren Kesah e , janah tetaplah kam ersada i bas persadan ras Kristus .
62002028	O , anak-anakku , tetaplah kam i bas persadan ras Kristus , gelah katawari pe IA reh , tetap ukurta dingen la perlu kita cebuni i bas IA nari erkiteken mela siakap i bas Wari kerehenNa .
62002029	Enggo itehndu maka Kristus nggeluh rikutken si ngena ate Dibata . Sabap e arus ka itehndu maka kasa kalak si nggeluh rikutken si ngena ate Dibata , ia me anak Dibata .
62003001	Nehen uga kelengna ate Bapa man banta ! Bage belinna kekelengenNa man banta seh maka kita igelari anak-anak Dibata . Janah labo gelar saja , tapi tuhu-tuhu me kita anak-anak Dibata . Enda me sabapna maka doni si jahat enda la nandai kita : sabap doni la nandai Dibata .
62003002	O kam si kukelengi , kita enda genduari anak-anak Dibata , tapi kuga kita pagi , langa ipetangkas man banta . Tapi sieteh maka kenca pagi reh Kristus , bali me kita ras IA , sabap siidah me IA bagi si tuhu-tuhuna .
62003003	Kalak si bagenda pengarapenna nandangi Kristus , ijagana bana gelah tetap bersih i bas dosa-dosa nari , bali ras Kristus pe bersih i bas dosa nari .
62003004	Kalak si erbahan dosa , ilanggarna pe perentah Dibata , sabap dosa e me ngelanggar perentah Dibata .
62003005	Itehndu maka Kristus enggo reh ku doni enda guna ngangkut dosa manusia , janah IA jine la erdosa .
62003006	Jadi kerina kalak si nggeluh i bas persadan ras Kristus lanai iteruskenna erbahan dosa ; tapi si terus erbahan dosa , langa idahna Kristus ntah pe langa itandaina IA .
62003007	O anak-anakku , ola pelepas ise pe mabai kam papak ! Kalak si ngelakoken si ngena ate Dibata asalna i bas Dibata nari , bali ras Kristus pe asalna i bas Dibata nari .
62003008	Tapi kalak si terus erbahan dosa ia sikerajangen Iblis kap , sabap Iblis e erdosa mula-mula nari kin . Anak Dibata reh ku doni enda guna engkernepken pendahin Iblis .
62003009	Ise si enggo jadi anak Dibata la iteruskenna erbahan dosa , sabap biak Dibata lit i bas ia . Janah erkiteken Dibata kap Bapana , lanai banci iteruskenna erbahan dosa .
62003010	Enda me lainna anak-anak Dibata ras anak-anak Iblis : ise si la ngelakoken si ngena ate Dibata , ntah pe la ikelengina seninana ia labo anak Dibata .
62003011	Mula-mulana nari kin enggo ibegindu berita enda , e me kita arus sikeleng-kelengen .
62003012	Ola bagi Kain si jadi anak Iblis , agina pe ibunuhna . Engkai kin maka ibunuh Kain agina ? E me erkiteken kai si ibahan Kain salah , janah kai si ibahan agina , rikutken si ngena ate Dibata .
62003013	Jadi ola mamang atendu o senina-senina , adi nembeh ate bangsa doni enda man bandu .
62003014	Sieteh kap maka enggo sitadingken kematen janah lawes kita ku kegeluhen ; si enda sieteh perbahan keleng ateta seninanta . Kalak si la erkeleng ate , tandana ia tetap denga i teruh kuasa kematen .
62003015	Kalak si nembeh atena seninana , pemunuh kap . Janah ietehndu maka kalak pemunuh la lit i bas ia kegeluhen si tuhu-tuhu si la erkeri-kerin .
62003016	Arah enda me sieteh kekelengen e : Kristus enggo ngendesken geluhNa man gunanta . E maka kita pe arus ngendesken geluhta guna seninanta .
62003017	Adi lit sekalak bayak idahna seninana kekurangen , tapi la atena mekuah man seninana e , kuga banci kalak si bage ngatakenca maka keleng atena Dibata ?
62003018	O anak-anakku , kekelengenta ola terjeng biber saja ntah pe i bas cakap saja ngenca . Arus maka tuhu-tuhu kekelengenta e , si teridah arah perbahanenta .
62003019	Bagenda me dalanna maka si eteh kita bengket ku bas si asalna i bas Dibata nari , seh maka tetap ukurta i adep-adepen Dibata .
62003020	Adi pusuh peratenta nalahken kita , sieteh maka Dibata belinen asa pusuh peratenta , janah kai pe ietehNa .
62003021	E maka o senina-senina si kukelengi , adi pusuh peratenta la nalahken kita , tetap kap ukurta i adep-adepen Dibata .
62003022	Kai pe si ipindo kita man baNa iberekenNa nge , sabap patuh kita ngikutken perentahNa janah sibahan si ngena ateNa .
62003023	Si iperentahkenNa man banta e me kap arus maka kita tek man AnakNa , e me Jesus Kristus ; janah kita arus sikeleng-kelengen bagi enggo ipedahken Kristus man banta .
62003024	Ise si patuh ngikutken perentah-perentah Dibata , ia nggeluh i bas persadan ras Dibata janah Dibata nggeluh i bas persadan ras ia . Janah sieteh maka Dibata nggeluh i bas persadan ras kita erkiteken KesahNa si iberekenNa man banta .
62004001	O kam si kukelengi , ola kam tek man kerina kalak si ngaku maka i bas ia lit Kesah Dibata . Tapi ujilah lebe guna metehsa ntah kin payo kesah si lit i bas ia e rehna i bas Dibata nari . Sabap enggo nterem nabi perguak i japa pe .
62004002	Bagenda me dalanna metehsa ntah kin payo kesah e Kesah Dibata : kalak si ngakui maka Jesus Kristus reh ku doni enda selaku manusia , kalak si bage lit i bas ia Kesah si rehna i bas Dibata nari .
62004003	Tapi kalak si la ngakui si enda ndai kerna Jesus , la lit i bas ia kesah si rehna i bas Dibata nari . Kesah si lit i bas ia e , e me kesah si rehna i bas musuh Kristus nari . Kerna si enda enggo ibegindu maka reh me ia , janah genduari enggo ia lit i bas doni enda .
62004004	Tapi kam sikerajangen Dibata kap , o anak-anakku . Enggo italukenndu nabi-nabi perguak e , sabap Kesah si lit i bas kam gegehen asa kesah si lit i bas kalak sikerajangen doni si jahat enda .
62004005	Nabi-nabi perguak e ngerana kerna perkara-perkara doni , janah doni enda megiken cakapna sabap ia sikerajangen doni enda .
62004006	Tapi kita sikerajangen Dibata kap . Ise si nandai Dibata ibegikenna cakapta ; ise si la nandai Dibata la ibegikenna cakapta . Dage bagenda me dalanna metehsa lainna Kesah si tuhu-tuhu si rehna i bas Dibata nari ras kesah si la tuhu-tuhu si mabai kalak papak .
62004007	O kam si kukelengi , sikeleng-kelengenlah kita , sabap kekelengen e rehna i bas Dibata nari kap . Kalak si erkeleng ate , anak Dibata kap ia janah itandaina Dibata .
62004008	Kalak si la erkeleng ate , labo itandaina Dibata , sabap Dibata kekelengen kap .
62004009	Dibata enggo ncidahken kekelengenNa man banta alu nuruh anakNa Si Tonggal ku doni enda , gelah kita nggeluh arah IA .
62004010	Enda me kekelengen e : labo kita si enggo ngkelengi Dibata , tapi IA nge si ngkelengi kita . E maka isuruhNa AnakNa ku doni enda gelah arah IA kita iperdameken ras Dibata alu ngalemi dosa-dosanta .
62004011	O kam si kukelengi , adi bagenda kin kelengna ate Dibata man banta , kita rutang sikeleng-kelengen sapih-sapih kita .
62004012	Aminna ise pe la enggo ngidah Dibata , tapi adi sikeleng-kelengen kita , Dibata ringan i tengah-tengahta janah kekelengenNa jadi serta i tengah-tengahta .
62004013	Alu bage sieteh kita ringan i bas Dibata , janah Dibata ringan i bas kita , sabap enggo kita dat bagin i bas Kesah si iberekenNa man banta .
62004014	Janah enggo siidah ras siberitaken man kalak si deban maka Bapa enggo nuruh AnakNa ngkelini doni enda .
62004015	Adi lit kalak si ngatakenca maka Jesus e me Anak Dibata , Dibata ringan i bas ia janah ia ringan i bas Dibata .
62004016	Janah kita jine enggo meteh janah tek nandangi kekelengen Dibata man banta .
62004017	Kekelengen e ibahan jadi serta i bas kita gelah kita la mbiar jumpa ras Dibata i bas Wari Pengadilen . La kita mbiar sabap kegeluhenta i bas doni enda bali ras kegeluhen Kristus sangana IA i doni enda denga .
62004018	I bas keleng ate la lit kebiaren . Kekelengen si serta erbahanca kita lanai mbiar . Ukumen nge si erbahanca turah kebiaren ; e maka kalak si mbiar denga , e tandana langa lit i bas ia keleng ate si serta .
62004019	Kita ngkelengi , sabap leben IA ngkelengi kita .
62004020	Adi lit kalak si ngatakenca maka keleng atena Dibata , tapi nembeh atena man seninana , kalak si bage perguak . Sabap kalak si la ngkelengi seninana si idahna , labo tuhu ia ngkelengi Dibata si la idahna .
62004021	Enda me perentah si enggo sialoken i bas Kristus nari : ise si ngkelengi Dibata , arus maka ikelengina pe seninana .
62005001	Ise si tek maka Jesus e me Mesias si ipadanken e , ia me kap anak Dibata ; janah ise si ngkelengi Bapa , ikelengina pe anak Bapa e .
62005002	Bagenda me dalanna maka sieteh kita ngkelengi anak-anak Dibata , e me : alu ngkelengi Dibata ras patuh man perentah-perentahNa .
62005003	Ngkelengi Dibata ertina patuh man perentah-perentahNa . Perentah-perentah e labo mberat ,
62005004	sabap kerina anak-anak Dibata enggo naluken doni enda . Janah doni enda sitaluken alu kinitekenta man Jesus Kristus .
62005005	Ise kin si naluken doni enda ? E me kalak si tek maka Jesus e me Anak Dibata .
62005006	Jesus Kristus me si enggo reh ku doni enda . IA reh alu lau lakon peridinNa ras dareh kematenNa . IA reh labo alu lau saja tapi alu lau ras dareh . Janah Kesah e jine naksiken maka si enda tuhu me , sabap Kesah e kebenaren kap .
62005007	Dage lit telu saksi :
62005008	Kesah , lau ras dareh ; janah teluna sada kesaksinna .
62005009	Tek kita nandangi kesaksin manusia ; tapi ndauh gegehen kesaksin si ibereken Dibata . Janah enda kesaksin si enggo ibereken Dibata kerna AnakNa .
62005010	E maka kalak si tek Anak Dibata , enggo lit kesaksin enda i bas dirina jine . Tapi kalak si la tek Dibata , enggo ibahanna Dibata e perguak , sabap la ia tek kai si enggo isaksiken Dibata kerna AnakNa .
62005011	Enda me kesaksin e : Dibata enggo mereken man banta kegeluhen si tuhu-tuhu si la erkeri-kerin , janah AnakNa e me sumbul kegeluhen e .
62005012	Kalak si lit i bas ia Anak e , i bas ia lit kegeluhen e ; kalak si la lit i bas ia Anak Dibata e , la lit i bas ia kegeluhen .
62005013	Kusuratken enda man bandu gelah itehndu kegeluhen si tuhu-tuhu si la erkeri-kerin enggo jadi sikerajangenndu e me kam si tek i bas gelar Anak Dibata .
62005014	La kita mbiar i bas adep-adepen Dibata sabap ibegikenNa kita adi sipindo man baNa kai si sentudu ras peratenNa .
62005015	IbegikenNa kita katawari pe adi kita mindo man baNa ; erkiteken sieteh maka enda tuhu me , sieteh pe maka iberekenNa man banta kai si ipindo kita i bas IA nari .
62005016	Adi idahndu seninandu erbahan dosa si la maba kematen , arus maka kam ertoto man Dibata , janah iberekenNa nge kegeluhen man kalak si erdosa e . Enda ibahan man kalak si dosana la maba kematen . Tapi lit dosa si maba kematen , janah la kukataken maka arus kam ertoto man Dibata kerna dosa si bage .
62005017	Kerina perbahanen si salah dosa kap , tapi lit dosa si la maba kematen .
62005018	Sieteh maka kalak si enggo jadi anak Dibata labo terus erbahan dosa , sabap Anak Dibata njagai ia , janah si Jahat e la ngasup erbahan kai pe man bana .
62005019	Sieteh maka asalta i bas Dibata nari aminna gia kerina doni enda lit i bas kuasa si Jahat e .
62005020	Sieteh maka Anak Dibata enggo reh ku doni enda . Enggo iberekenNa man banta kepentaren gelah sitandai Dibata si tuhu-tuhu . Kita kerina lit i bas Dibata si tuhu-tuhu e arah AnakNa Jesus Kristus . IA me Dibata si tuhu-tuhu , janah enda me kegeluhen si tuhu-tuhu si la erkeri-kerin e .
62005021	O anak-anakku , jagai dirindu i bas dibata-dibata si perguak nari !
63001001	I bas Pertua nari . Man Kemberahen si ipilih Dibata ras anak-anakna si kukelengi . Labo aku saja si erkeleng ate man bandu , tapi pe kerina kalak si meteh kai si benar ngkelengi kam .
63001002	Sabap kai si benar e ringan i bas kita janah lit i bas kita seh rasa lalap .
63001003	Dibata Bapa ras Jesus Kristus Anak Bapa e mereken lias ate , perkuah ate , ras kemalemen ate man banta gelah ; kerina si enda jadi sikerajangenta i bas kita nggeluh alu bujur ras dem keleng ate .
63001004	Seh kal riahna kuakap meteh maka lit anak-anakndu si nggeluh i bas kebujuren bali ras si iperentahken Bapa e man banta .
63001005	Janah genduari kupindo man bandu o , Kemberahen : Sikeleng-kelengenlah kita . Labo perentah si mbaru si kusuratken man bandu enda , tapi si enggo lit i bas kita mula-mulana nari kin .
63001006	Kekelengen e ertina nggeluh sue ras perentah-perentah Dibata . Perentah e , sue ras si enggo ibegindu mula-mulana nari , arus jadi palas kegeluhenndu .
63001007	Nterem penipu enggo merap i doni enda si la ngakui maka Jesus Kristus reh jadi manusia . Kalak si bage penipu janah musuh Kristus kap .
63001008	Jagalah bandu , gelah ola bene kai si enggo idahikenndu e , tapi dem pagi ialokenndu upahndu .
63001009	Kalak si la ringan i bas ajaren Kristus , tapi ndarat i jenari , ia la er-Dibata . Ise si ringan i bas ajaren e , Bapa ras Anak e lit i bas ia .
63001010	Dage , adi lit kalak si ndahi kam la maba ajaren Kristus e , ola aloken ia i bas rumahndu , janah ola kataken mejuah-juah man bana .
63001011	Sabap ise si ngatakenca mejuah-juah man kalak si bage , ia ikut i bas perbahanenna si jahat e .
63001012	Melala kal ateku si kuturiken man bandu , tapi la pada kulakoken e alu kertas ras tinta , tapi kuarap maka banci kudahi kam janah ngerana sebabah ras kam , gelah dem kal keriahenta .
63001013	Anak-anak seninandu , si enggo ipilih Dibata , ngataken mejuah-juah man bandu .
64001001	I bas Pertua nari . Man kekelengenku Gayus , si kukelengi tuhu-tuhu .
64001002	O temanku si kukelengi , ertoto aku gelah kai si mehuli jadilah man bandu , janah mejuah-juahlah bagi kueteh maka kegeluhen pertendinndu pe mehuli .
64001003	Meriah kal kuakap kenca reh piga-piga kalak seninanta kalak Kristen , janah nuriken man bangku kuga bujurna kam bagi biasana pe kam nggeluh i bas kebujuren nge .
64001004	La lit si banci erbahanca ukurku teriahen asangken megi anak-anakku nggeluh i bas kebujuren .
64001005	Temanku si kukelengi , tutus kal atendu ndahiken dahin si ilakokenndu guna senina-seninanta kalak Kristen , aminna gia pe ia la itandaindu .
64001006	Enggo isaksiken senina-seninanta e i lebe-lebe perpulungen si i jenda kerna kekelengenndu e . Mehuli kal adi isampatindu ia rikutken si ngena ate Dibata i bas ia nerusken perdalanenna .
64001007	Sabap kalak enda lit i bas perdalanen guna Kristus , alu la ngaloken kai pe i bas kalak perbegu nari .
64001008	Dage kita kalak Kristen rutang nampati kalak si bage , gelah kita pe ikut muat bagin i bas pembarken Berita Si Meriah i bas Dibata nari e .
64001009	Pernah kukirim sada surat man perpulungen enda , tapi Diotrepes si pebeluh-beluhken minpin e , la mperdiateken aku .
64001010	Erkiteken si e , sanga aku reh pagi ku bongkar nge kai si enggo ibahanna e , e me penggombangi ras cakap si la tuhu si ikatakenna kerna kami . Labo terjeng je saja ; lebih asa si e la ia nggit ngalokenca senina-seninanta kalak Kristen e adi ia reh , janah iambatina pe kalak gelah ola ngaloken senina-seninanta e , dingen iusahakenna pedaratsa i bas perpulungen nari !
64001011	Teman si kukelengi , ola usih kai si jahat , tapi usihlah kai si mehuli . Ise erbahan si mehuli asalna i bas Dibata nari ; ise si erbahan jahat la enggo idahna Dibata .
64001012	Kerina kalak mujiken Demetrius ; kebenaren e jine pe mujiken ia . Kami pe ikut nambahi kesaksin e , janah ietehndu maka kai si ikataken kami e tuhu kap .
64001013	Melala denga ateku si kuturiken man bandu , tapi la kubahan e alu pena ras tinta .
64001014	Kuarap maka lanai ndekahsa banci kita jumpa , gelah banci kita ngerana sebabah .
64001015	Kemalemen ate ras kam gelah . Teman-teman si i jenda ngataken mejuah-juah man bandu . Kataken pe mejuah-juah man teman-teman si i jena sada-sadai .
65001001	Surat enda i bas aku nari , Judas , suruh-suruhen Jesus Kristus dingen senina Jakup . Surat enda man kalak si enggo idilo Dibata , si nggeluh i bas keleng ate Dibata Bapa dingen i bas kepkepen Jesus Kristus .
65001002	Dibatalah mereken man bandu dem perkuah ate , kemalemen ate ras kekelengen .
65001003	O teman-teman si kukelengi ! Aku ersura-sura erbahan surat man bandu kerna keselamaten si enggo sinanami ras-ras . Tapi genduari perlun kuakap erbahan surat man bandu guna pegegehi kam gelah tetap iperjuangkenndu kiniteken si enggo ibereken Dibata man anak-anakNa sekali seh rasa lalap .
65001004	Sabap lit piga-piga kalak si la ngakui Dibata alu la sieteh enggo bengket ku tengah-tengahta . Iputarbalikkenna berita kerna lias ate Dibatanta guna mbenarken perbahanen-perbahanenna si nggesuh e . Itulakna Jesus Kristus : Ia ngenca Penguasa , Ia ngenca Tuhanta , la lit sideban . Nai nari enggo leben lit tersurat i bas Pustaka Si Badia kerna ukumen si ialokenNa .
65001005	Aminna pe enggo ietehndu , kuturiken denga ateku man bandu kuga Tuhan mulahi kalak Israel i taneh Mesir nari , tapi kedungenna ikernepkenNa kalak si la tek man baNa .
65001006	Ingetlah malekat-malekat si la tetap tading ringan i bas batas-batas kuasana si patut , tapi tadingkenna inganna jine . Malekat-malekat e igariken Dibata alu rante si la banci ceda seh rasa lalap i teruh i bas ingan si gelap . Itaban Dibata malekat-malekat e i je seh ia iukum i bas Wari Pengukumen .
65001007	Ingetlah kota Sodom ras kota Gomora , ras kota-kota si i kelewetna . Anak kota e bali perbahanenna ras malekat-malekat e . Ia campur sapih-sapih ia la bagi oratna . Anak kota e iukum alu api si la ernimpet-nimpet gelah jadi pertenget si tangkas nandangi kerina jelma .
65001008	Bage me pe , kalak si la ngakui Dibata e , bagi nipi-nipin ia kerna perkara-perkara si meganjang si erbahanca ia erdosa nandangi badanna jine . Megombang ia nandangi kuasa Dibata janah ipersilahangna mahluk-mahluk si mulia si lit i datas .
65001009	Pengulu malekat Mikael pe la pernah erbahan si bage . I bas perubatenna ras Iblis , asum ia erjengil kerna ise empuna mait si Musa , Mikael la pang numpahi Iblis , tapi nina , " Tuhan ngerawai kam ! "
65001010	Tapi kalak si la ngakui Dibata e ilawanna alu megombang kasakai si la iangkana . Janah kai si ietehna alu penggejapen , bagi rubia-rubia si merawa , e kal me si encedaken ia .
65001011	Cilaka kal me ia ! Enggo ikutkenna dalan Kain . Erkiteken duit enggo iendeskenna dirina guna ndalanken kesalahen bagi si ibahan Bileam nai . Berontak kalak enda bagi Korah nai , e maka bage ka nge kalak enda ikernepken .
65001012	Asum kam ras man-man bagi kalak ersenina , kalak enda desken rintep-rintep si melket i tengah-tengahndu . Sabap kalak enda man alu merangap , la meteh mela janah dirina saja ngenca iranakenna . Bali ras embun si iembusken angin , tapi la mereken udan . Bali ras batang kayu si la erbuah aminna gia i bas perudan . Bali ras batang kayu si enggo iruah uratna enggo mate tuhu-tuhu .
65001013	Bali ras galumbang si mbelin i lawit teridah rugup-ugup ; bage pe kalak enda ncidahken perbahanen-perbahanenna si man kemelanken e . Kalak enda bali ras bintang-bintang si erdalan ku jah-ku jenda , si man bana enggo isikapken Dibata ingan si seh kal gelapna seh rasa lalap .
65001014	Enoh , kesusuren pepituken i bas Adam nari enggo ernubuat nai kerna kalak enda nina , " Nehenlah ! Reh me Tuhan ras meribu-ribu malekatNa si Badia ;
65001015	iadiliNa me kerina jelma guna ngukum kerina kalak perdosa si la ngakui Dibata erkiteken perbahanen-perbahanenna si ngelawan Dibata ras kerina cakap si ibelaskenna nimbak Dibata ! "
65001016	Kalak si la ngakui Dibata la erngadi-ngadi jungut-jungut janah nalahken kalak si deban . Sura-surana si jahat ngenca idalankenna . Ipeganjangna bana janah ipuji-pujina kalak si deban gelah erdalan sura-surana .
65001017	Tapi kam kerina o si kukelengi ! Ingetlah kai si enggo nai ituriken rasul-rasul Tuhanta Jesus Kristus man bandu .
65001018	Nina man bandu , " Nandangi wari-wari pendungi e pagi reh me kalak si nggombang-gombangi kam , e me kalak si ngikutken sura-surana si nimbak Dibata e . "
65001019	Kalak si bage me si mecah-mecah i bas perpulungen , e me kalak si ikuasai kerincuhen kulana , si la lit i bas ia Kesah Si Badia .
65001020	Tapi kam kerina o si kukelengi , tetaplah pegegehi bandu alu kinitekenndu si badia e . Ertotolah alu kuasa Kesah Si Badia ,
65001021	janah tetaplah kam i bas keleng ate Dibata sedang kam nimai perkuah ate Tuhanta Jesus Kristus si mereken man bandu kegeluhen si tuhu-tuhu si la erkeri-kerin .
65001022	Cidahkenlah perkuah ate man kalak si la tetap ukurna .
65001023	Selamatkenlah kalak si deban alu ngerintakken ia i bas api nari ; cidahken perkuah atendu man kalak si deban alu ukur mbiar , tapi cigalah atendu nandangi uisna si enggo melket erkiteken kerincuhen kulana si dem alu dosa .
65001024	Ia si ngasup ngkawali kam gelah ola celus , si ngasup pe maba kam ngadap ku adep-adepen Dibata si Mulia , alu dem keriahen ras la erpandangen --
65001025	Ia ngenca Dibata Si Ngkelini kita arah Jesus Kristus Tuhanta , si akuilah kemulianNa , kedolatenNa , kuasaNa , ras pemerentahenNa nai-nai nari , genduari , ras seh rasa lalap . Amin .
66001001	Enda me ketangkasen si ibereken Dibata man Jesus Kristus guna ncidahken man persuruhen-persuruhen Dibata kai si nandangi pedas jadi . Si enda ipetangkas Kristus man persuruhenNa Johanes alu nuruh malekatNa ndahi Johanes .
66001002	E maka ituriken Johanes me kerina si enggo idahna e . Enda me si ipesehna kerna Kata Dibata dingen si ibenarken Jesus Kristus .
66001003	Ketuahen kalak si ngogeken Kitap enda . Ketuahen kalak si megiken kata nubuat dingen ngikutken kai si tersurat i bas Kitap enda ! Sabap enggo ndeher paksana jadi me kerina si tersurat enda .
66001004	I bas Johanes nari , man perpulungen si pitu i Propinsi Asia . Simparlah man bandu keleng ate ras dame si rehna i bas Dibata nari , e me Dibata si nai nari lit seh asa genduari dingen si lit seh rasa lalap , bage pe si rehna i bas Kesah si pitu nari si ringan i lebe-lebe kursi kinirajan Dibata .
66001005	Bage pe alokenlah perkuah ate ras dame si rehna i bas Jesus Kristus nari , saksi si tutus , Anak sintua si enggo ipekeke Dibata i bas si mate nari , si erkuasa nandangi kerina raja-raja i doni enda . Keleng ate Jesus kita , janah arah kematenNa ipulahiNa kita i bas dosa-dosanta nari .
66001006	Ia me si erbahanca kita jadi kinirajanNa , e me jadi imam-imam guna ndahiken dahin Dibata , BapaNa . Iakuilah kemulian ras kuasaNa seh rasa lalap . Amin .
66001007	Nehenlah , ia reh ras embun ! Kerina kalak ngidah Ia pagi , subuk kalak si enggo nebak ia pe . Kerina suku-suku bangsa i doni enda nangisi Ia . Payo , bage me jadina . Amin .
66001008	" Aku kap si perlebe ras si pendungina , " nina Tuhan , Dibata si Mada Kuasa , nai nari , genduari , seh rasa lalap .
66001009	Aku Johanes , seninandu , erkiteken persadanta i bas Jesus Kristus . Aku ikut ras kam ngenanami kiniseran ras i bas kinirajanNa bage pe ikut megenggeng nimai kerehen Jesus . Aku ibuang ku Pulau Patmos erkiteken kuberitaken Kata Dibata ras ersaksi kerna Jesus .
66001010	I bas wari Tuhan ikuasai Kesah Dibata aku , jenari kubegi sora megang bagi sora terompet , ngerana i pudingku .
66001011	Nina , " Suratkenlah kai si idahndu , jenari kirimken Kitap e man perpulungen si pitu e me Epesus , Semirna , Pergamon , Tiatira , Sardes , Piladelpia ras Laodikea . "
66001012	Kutulihken ku pudi guna ngenen ise si ngerana man bangku e . Kuidah pitu nahe lampu si ibahan i bas emas nari .
66001013	I tengah-tengahna lit kuidah tedis bagi Anak Manusia . ililetken i bas tentenNa .
66001014	Bukna mbentar bagi kapas , bagi embun si mbentar , janah mataNa ernala , bagi dilah api ;
66001015	naheNa erkilat-kilat bagi tembaga si enggo ilebur i bas pertukangen jenari isepuh . SoraNa bali ras sora sampuren si mbelin .
66001016	TanNa si kemuhen njemak pitu bintang , i bas babahNa nari ndarat sada pedang si ntelap , ermata dua . AyoNa ersinalsal bagi matawari tupung ciger .
66001017	Asum kuidah Ia , nerunuk aku i lebe-lebe naheNa bali ras kalak mate . Jenari itamakenNa tanNa si kemuhen ku babongku , janah nina , " Ola mbiar ! Aku kap si perlebena dingen si pendungina .
66001018	Aku kap si nggeluh ! Mbarenda mate Aku , tapi nehenlah , Aku nggeluh rasa lalap . Aku njemaksa kunci kematen ras doni kematen .
66001019	E maka suratkenlah kai si enggo idahndu , si jadi genduari , bage pe kai si nandangi jadi pagin .
66001020	Enda me antusenna rahasia bintang si pitu si enggo idahndu i bas tanKu si kemuhen bage pe nahe lampu si pitu si ibahan i bas emas nari ; bintang si pitu e , e me malekat-malekat perpulungen si pitu , janah nahe lampu si pitu e , e me perpulungen si pitu e . "
66002001	" Man malekat perpulungen i Epesus suratkenlah bagenda : Enda me berita i bas Ia nari , Ia si njemak bintang si pitu i bas tanNa si kemuhen , si erdalan i tengah-tengah nahe lampu emas si pitu .
66002002	Kueteh kai si enggo idahikenndu ; Kueteh kuga latihna iakapndu erdahin , janah Kueteh kerna saber atendu . Kueteh maka la atendu bage ngenehen kalak jahat . Kueteh maka enggo iujindu kalak si ngakuken dirina rasul tapi si tuhuna labo ia rasul , janah ietehndu maka perguak nge ia .
66002003	Kam megenggeng , enggo inanamindu kiniseran erkiteken Aku , tapi la kam surut .
66002004	Tapi pandangenKu nandangi kam , e me genduari lanai atendu keleng Aku bagi tangtangna nai .
66002005	E maka ingetlah uga dauhna kam enggo ndabuh ! Jeralah kam ! Bahanlah bagi si ilakokenndu tangtangna nai . Adi la kam jera Kudahi me kam janah Kubuat nahe lampundu i bas inganna nari .
66002006	Tapi kiniulinndu pe Kueteh nge , maka la atendu ngena perbahanen kalak Nikola , si Aku pe la ateKu ngena .
66002007	Adi lit kin cupingndu , begikenlah kai si ikataken Kesah Dibata man perpulungen-perpulungen ! Man kalak si enggo menang , Kupelepas ipanna buah batang kayu kegeluhen si turah i bas Pardis . "
66002008	" Man malekat perpulungen i Semirna , suratken bagenda : Berita enda i bas Ia nari , Ia si perlebe dingen si perpudina , si enggo mate tapi enggo nggeluh mulihken .
66002009	Kueteh nge kiniseranndu ; Kueteh maka musil kam tapi si tuhuna bayak kap kam ! Kueteh nge maka jahat ranan kalak kerna kam , e me kalak si ngaku bana kalak Jahudi , tapi si tuhuna labo ia kalak Jahudi ; kalak enda anggota perpulungen Iblis kap !
66002010	Ola kam mbiar kerna kiniseran si nandangi inanamindu . Nehenlah ! Iuji Iblis me kam . Piga-piga i bas kam ibuangkenna ku penjara . Sepuluh wari pagi dekahna kerina kam ngenanami kiniseran . Tapi tetaplah kinitekenndu man bangKu seh mate pe , gelah Kubereken man bandu rudang-rudang kegeluhen tanda kemenangenndu .
66002011	Adi lit kin cupingndu begikenlah kai si ikataken Kesah Dibata man perpulungen-perpulungen ! Kalak si menang lanai pagi isakiti kematen si peduaken . "
66002012	" Man malekat perpulungen i Pergamon , suratken bagenda : Berita enda i bas Aku nari , Ia si lit pedangNa ntelap , dua bobahua .
66002013	Kueteh i ja kam ringan genduari , e me i kursi kinirajan Iblis . Kam erkemalangen man bangKu , janah tetap kam tek man bangKu , subuk pe i bas paksa Antipas , saksingKu si tutus , si ibunuh i bas ingan Iblis .
66002014	Tapi pandangenKu nandangi kam e me kap : Lit piga-piga i bas kam si ngikutken pengajaren Bileam . Bileam nai ngajari Raja Bala . Mbabai kalak Israel erdosa alu man pangan si ipersembahken man berhala-berhala dingen erlua-lua .
66002015	Bage pe lit piga-piga i bas kam si ngikutken pengajaren kalak Nikola .
66002016	E maka jeralah ! Adi lang minter me kam Kudahi janah Kulawan me kalak si la nggit jera e alu pedang si ndarat i bas babahKu nari .
66002017	Adi lit kin cupingndu begikenlah kai si ikataken Kesah Dibata man perpulungen-perpulungen ! Man kalak si enggo menang Kubereken sada bagin i bas manna si terbuni nari . Bage pe Kubereken man sekalak-sekalak sada batu si mbentar , si enggo isurati alu gelar si mbaru , si labo ise pe metehsa , seakatan si ngaloken batu e . "
66002018	" Man malekat perpulungen i Tiatira suratkenlah bagenda : Enda me berita i bas Anak Dibata nari , si mataNa erkinar-kinar bagi api , janah naheNa erkilat bagi tembaga si enggo isepuh .
66002019	Kueteh kai si idahikenndu . Kueteh nge kerna keleng atendu , kerna tutus atendu , kerna penampatindu , bage pe kerna saber atendu . Kueteh maka buen si idahikenndu genduari asangken si tangtangna nai .
66002020	Tapi pandangenKu nandangi kam e me kap : Ipelepasndu si Isebel , diberu e , ngakuken dirina nabi Dibata . Ngajar ia , janah ibabaina persuruhenKu papak erlagu la mehuli , dingen man pangan si enggo ipersembahken man berhala-berhala .
66002021	Enggo Kubereken kesempaten man bana gelah ia jera i bas dosa-dosana nari , tapi la ia nggit jera i bas erlagu la mehuli e nari .
66002022	Nehenlah , genduari Kusampetken me ia ku bas ingan medem kiniseran , janah temanna erlua-lua e ngenanami kiniseran si mberat , pala jera kin ia i bas perbahanen Isebel e nari .
66002023	Ajar-ajarna pe Kubunuh . Alu bage kerina perpulungen metehsa maka Aku me si meteh ukur ras sura-sura manusia . Kubalas me man bandu sekalak-sekalak rikutken kai si enggo ibahanndu .
66002024	Tapi temanndu si deban , si ringan i Tiatira la ngikutken pengajaren si jahat enda . La ipelajarindu kai si ikatakenna ' bagesna rahasia Iblis ' . Kukataken man bandu maka labo Kutambahi babanndu .
66002025	Tapi tetaplah dalanken pengajaren si enggo lit i bas kam genduari seh Aku reh pagi .
66002026	Man kalak si menang , si tetap ndalanken si ngena ateKu seh ku kedungenna , Kubereken pagi bana kuasa bagi si Kualoken ibas BapangKu nari . Kubereken pagi man bana kuasa ngkuasai bangsa-bangsa alu ciken besi , dingen merperkenca bagi kudin taneh . Kubereken pe man bana bintang si cahar .
66002027	
66002028	
66002029	Adi lit cupingndu begikenlah kai si ikataken Kesah Dibata man perpulungen-perpulungen . "
66003001	" Man malekat perpulungen i Sardis suratkenlah bagenda : Enda me berita i bas Ia nari , si lit i bas Ia pitu Kesah Dibata dingen bintang si pitu e . Kueteh kai si ibahanndu . Gelarna ngenca kam nggeluh tapi si tuhuna mate .
66003002	E maka kekekenlah , pegegehilah kai si lit denga i bas kam ope denga mate kerina . Sabap la lit Kuidah serta perbahanenndu i lebe-lebe DibatangKu .
66003003	Dage ingetlah kuga nai kam iajari dingen kuga nai kam megikenca . Ikutkenlah kai si iajarken man bandu e , janah jeralah . Adi la kam erjaga-jaga , reh me Aku ndahi kam bagi pinangko , janah la ietehndu katawari Aku reh .
66003004	Tapi lit piga-piga i tengah-tengahndu si i Sardis si tetap njaga pakenna bersih . Ras Aku pagi ia kerina erdalan make uis mbentar , sabap metunggung ia .
66003005	Kalak si menang iuisi me alu uis mbentar si bagenda , janah asa ndigan pe la Kusasapken gelarna i bas Kitap Kegeluhen nari . I lebe-lebe BapangKu , bage pe i lebe-lebe malekat-malekatNa terang-terangen Kuakui maka ia me sikerajangenKu .
66003006	Adi lit cupingndu begikenlah kai si ikataken Kesah Dibata man perpulungen-perpulungen ! "
66003007	" Man perpulungen i Piladelpia suratkenlah bagenda : Enda me berita i bas Ia nari , Ia si Badia dingen Bujur , si njemak kunci Daud ; adi italangiNa , ise pe la ngasup ngeruksa , janah adi ierukNa ise pe la ngasup nalangisa .
66003008	Kueteh kai si ibahanndu . Kueteh maka labo asa kai gegehndu ; enggo ikutkenndu katangKu janah la ipersokenndu gelarKu . Nehenlah enggo Kutalangi pintun i lebe-lebendu , si ise pe la ngasup ngeruksa .
66003009	Nehenlah ! Kalak si ngikutken peraten Iblis , kalak perguak si ngakuken dirina kalak Jahudi , kalak enda anggota perpulungen Iblis kap . Kubahan ia ngadap man bandu janah nembah erjimpuh i lebe-lebendu . Meteh me ia kerina maka keleng ateKu kam .
66003010	Erkiteken ijagandu dirindu tetap ngikutken perentahKu alu saber , e maka kam pe Kujaga gelah terkelin i bas paksa kesusahen , e me kesusahen si nandangi reh ku belang-belang doni enda , guna nguji kerina manusia .
66003011	Pedas Aku reh ! Jagalah kai si lit i bas kam , gelah ola lit kalak si ngerebuti pemere kemenangenndu .
66003012	Kalak si menang Kubahan jadi binangun i bas Rumah Pertoton DibatangKu , janah asa ndigan pe la itadingkenNa ingan e . Kusuratken i bas ia gelar DibatangKu bage pe gelar Kuta DibatangKu , Jerusalem si Mbaru si nandangi nusur i Surga nari , i bas DibatangKu nari . Kusuratken pe i bas ia gelarKu si mbaru .
66003013	Adi lit kin cupingndu , begikenlah kai si ikataken Kesah Si Badia man perpulungen-perpulungen ! "
66003014	" Man malekat perpulungen i Laodikea , suratkenlah bagenda : Enda me berita i bas si Amin nari , saksi si tutus dingen bujur , ulu kerina si enggo ijadiken Dibata .
66003015	Kueteh kai si enggo ibahanndu . Kueteh maka mbergeh pe kam lang janah melas pe kam lang . Ulin min kam mbergeh ntah melas .
66003016	Tapi perbahan kam mbernge , melas pe lang , mbergeh pe lang , Kuutahken kam i bas babahKu nari .
66003017	Ikatakenndu , ' Bayak aku janah terus tambah kebayakenku , e maka labo aku kurang kai pe . ' Tapi si tuhuna la ietehndu maka musil nge kam janah ceda kal ate kalak ngidah percibalndu . Kam musil , pentang dingen manjang-anjang .
66003018	E maka Kukataken man bandu , tukurlah emas i bas aku nari , emas tulen , gelah kam bayak . Tukur pe uis si mbentar man pakenndu , guna nutupi kulandu si manjang-anjang , si man kemelanken e . Bage pe tukurlah salap mata guna tambar matandu gelah kam erpengidah .
66003019	Kalak si Kukelengi Kuligas ras Kuajarken . E maka tutus janah jeralah .
66003020	Nehenlah ! Aku tedis i lebe-lebe pintun janah kutuktuk . Adi lit kalak megi sorangKu jenari italangina pintun , bengket me Aku ku bas rumahna jenari man Aku ras ia janah man ia ras Aku .
66003021	Kalak si menang Kuatanken kundul ras Aku i kursi KinirajanKu , bagi genduari Aku enggo menang , kundul Aku ras BapangKu i kursi KinirajanNa .
66003022	Adi lit kin cupingndu begiken kai si ikataken Kesah Dibata man perpulungen-perpulungen ! "
66004001	Kenca bage kuidah ka sada nari pengenehenen . Kuidah talang pintun i Surga . Janah kubegi pe sora bagi sora terompet , si enggo kubegi ngerana man bangku . Nina sora e , " Mari ku datasken ; Kucidahken man bandu kai arus jadi kenca si enda . "
66004002	Jenari minter aku ikuasai Kesah Dibata . Kuidah sada kursi kinirajan i Surga , janah lit sekalak kundul i je .
66004003	Ayona ersinalsal bagi permata Jaspis ras permata Sardis . I kelewet kursi kinirajan e lit benteha si erbage-bage rupana .
66004004	Kursi kinirajan e ikeleweti dua puluh empat kursi kinirajan . Janah i bas si dua puluh empat kursi e kundul pertua-pertua , uisna mbentar janah ipakena mahkota emas .
66004005	I bas kursi kinirajan e nari ndarat kilap , sora ergeruhguh ras lenggur . I lebe-lebe kursi kinirajan e lit pitu lampu gara . E me Kesah Dibata si pitu e .
66004006	I lebe-lebe kursi kinirajan e lit bagi lawit kaca , meciho kal . I kelewet kursi kinirajan e lit empat mahluk si nggeluh , sada rep-tep dampar , si dem mata arah lebe ras arah pudi .
66004007	Mahluk si pemena bagi singa . Mahluk si peduaken bagi lembu jenggina . Mahluk si peteluken ayona bagi manusia . Mahluk si peempatken bagi rajawali kabang .
66004008	Teptep mahluk lit enem kabengna janah kerina kabeng e dem mata arah bas ras arah darat . Mahluk e la erngadi-ngadi rende suari ras berngi nina , " Badia , badia , badia me Tuhan , Dibata si Mada Kuasa , nai nari , genduari seh rasa lalap . "
66004009	Mahluk si empat ngendeken puji-pujin , mpehaga dingen ngataken bujur man baNa si kundul i kursi Kinirajan e , si nggeluh rasa lalap seh rasa lalap . Asum rende mahluk si empat e ,
66004010	erjimpuh pertua-pertua si dua puluh empat kalak i lebe-lebe si kundul i kursi Kinirajan e , janah isembahna Ia , si nggeluh rasa lalap seh rasa lalap e . Ibenterken pertua-pertua e mahkotana i lebe-lebe Kursi Kinirajan e jenari nina ,
66004011	" O Tuhan Dibata kami Kam me si metunggung ngaloken kemulian , kehamaten ras Kuasa . Sabap Kam njadikenca kerina si nasa lit , janah erkiteken peratenNdu nge maka kerina e lit dingen nggeluh . "
66005001	Kuidah sada Kitap i bas tan si kemuhen kalak si kundul i kursi kinirajan e . Kitap e isurati dua mbelahna , janah isegel alu pitu meterai .
66005002	Jenari kuidah sada malekat si mbisa ermomo alu sora megang nina , " Ise kin metunggung ngagui meterai-meterai dingen nalangi kitap e ? "
66005003	Tapi subuk i Surga , ntah i doni , ntah i teruh doni , sekalak pe la lit si ngasup nalangi kitap e dingen ngenehenca ku bas .
66005004	Tangis kal aku dingen ceda kal ateku sabap la lit sekalak pe si metunggung nalangi kitap e ntah ngenehenca ku bas .
66005005	Jenari ngerana sekalak pertua e man bangku nina , " Ola kam tangis . Nehenlah ! Singa i bas suku Juda nari , kesusuren si ipebelin i bas Daud enggo menang . Ia metunggung mecahken meterai si pitu e ras nalangisa . "
66005006	Jenari kuidah sada Anak Biri-biri tedis i tengah-tengah kursi kinirajan e , ikeleweti mahluk si empat , ras pertua-pertua e . Anak Biri-biri e tempa enggo igeleh . Pitu tandukna ras pitu matana e me pitu Kesah Dibata si enggo isuruh Dibata ku belang-belang doni enda .
66005007	Erdalan Anak Biri-biri e ku lebe jenari ibuatNa kitap ndai i bas tan si kemuhen kalak si kundul i bas kursi kinirajan e nari .
66005008	Asum bage , mahluk si empat ras pertua-pertua si dua puluh empat ndai erjimpuh nembah i lebe-lebe Anak Biri-biri e . Sekalak-sekalak pertua e njemak sada kulcapi ras sada mangkuk emas isin kumenen , e me pertoton anak-anak Dibata .
66005009	Kerina ia ngendeken ende-enden si mbaru , " Kam me si metunggung muat kitap e dingen mecahken meterai-meteraina . Sabap Kam enggo ibunuh , janah erkiteken kematenNdu enggo itukurNdu manusia guna Dibata i bas kerina suku , cakap , negara ras bangsa nari .
66005010	Enggo ibahanNdu ia jadi Kinirajan imam-imam ndahiken dahin Dibatanta , janah irajaina pagi doni enda . "
66005011	Jenari kunehen ka , janah kubegi sora malekat meribu-ribu dingen erjuta-juta teremna ! Tedis ia kerina ngkeleweti kursi kerajan e , mahluk si empat ras pertua-pertua e .
66005012	Alu sora megang rende malekat-malekat e , " Anak Biri-biri si enggo igeleh e metunggung ngaloken kuasa , kinibayaken , kepentaren , gegeh , kehamaten , kemulian ras puji-pujin ! "
66005013	Jenari kubegi rende kerina mahluk , subuk si i langit , i doni , i teruh doni , ras si i bas lawit ; gendekna kerina si nggeluh si nasa lit , " Ia si kundul i kursi kinirajan e ras Anak Biri-biri e , man baNalah puji-pujin , kehamaten , kemulian , ras kuasa rasa lalap seh rasa lalap ! "
66005014	Jenari ngaloi mahluk si empat ndai nina , " Amin ! " Janah pertua-pertua e erjimpuh dingen ersembah .
66006001	Jenari kuidah Anak Biri-biri e mecahken meterai si pemena i bas meterai si pitu ndai , janah kubegi sada i bas mahluk si empat ndai ngerana alu sora si bali ras sora lenggur nina , " Mari ! "
66006002	Kunehen , janah kuidah sada kuda mbentar . Si ngersak kuda e njemak panah janah ialokenna sada mahkota . Lawes ia ndarat bagi kalak si erperang ngerebut kemenangen .
66006003	Jenari ipecahken Anak Biri-biri e meterai si peduaken , janah asum e kubegi mahluk si peduaken ngerana nina , " Mari ! "
66006004	E maka ndarat ka sada kuda gara . Si ngersak kuda e ngaloken pedang si mbelin ras ncedai perdamen i doni , gelah manusia si bunuhen .
66006005	Jenari ipecahken Anak Biri-biri e meterai si peteluken , janah asum e kubegi mahluk si peteluken ngerana nina , " Mari ! " Kunehen , janah kuidah sada kuda mbiring . Si ngersak kuda e njemak sada timbangen .
66006006	Kubegi bagi sada sora i tengah-tengah mahluk si empat e nari nina , " Segantang beras gaji sada wari , telu gantang jaba gaji sada wari . Tapi ola cedaken batang seton ras batang anggur e . "
66006007	Jenari ipecahken Anak Biri-biri e meterai si peempatken , janah asum e kubegi mahluk si peempatken ngerana nina , " Mari ! "
66006008	Kunehen , janah kuidah sada kuda si mbulan rupana . Si ngersak kuda e gelarna Kematen , janah arah pudina ngikut Doni Kematen . Man bana ibereken kuasa nandangi seperempat doni enda , guna munuhisa alu pedang , kelihen , pinakit langket-langket janah alu rubia-rubia si merawa si lit i doni enda .
66006009	Jenari ipecahken Anak Biri-biri e meterai si pelimaken . Janah asum e kuidah i teruh batar-batar persembahen tendi kalak si enggo ibunuh erkite-kiteken iberitakenna Kata Dibata janah tutus atena i bas kesaksinna .
66006010	Alu sora megang erlebuh ia nina , " O Tuhan si Mada Kuasa , Badia dingen Bujur ! Asakai nari dekahna la iadiliNdu bangsa i doni dingen la iukumNdu kalak si munuh kami ? "
66006011	Kerina tendi e ngaloken jubah mbentar , janah man bana ikataken gelah pekesahken kentisik nari , seh kuh bilangenna suruh-suruhen ras senina-senina si nandangi ibunuh bali ras ia .
66006012	Jenari kuidah ipecahken Anak Biri-biri e meterai si peenemken . Asum e jadi linur si mehantu . Matawari jadi mbiring bagi uis kelam-kelam janah bulan megara bagi dareh .
66006013	Bintang-bintang nartar i langit nari ku doni bagi buah mbacang si langa tasak nartar i bas batangna nari asum rembus angin meter .
66006014	Langit talang , lit bali ras kire-kire si igulung , janah kerina deleng ras pulo miser i bas ingana nari .
66006015	Jenari kerina raja , pemerentah-pemerentah , puanglima-puanglima perang , kalak bayak ras kalak si erkuasa bage pe kerina manusia si deban , subuk budak ntah la budak , kerina cebuni i bas liang ras i selat-selat batu i deleng .
66006016	Erlebuh ia kempak deleng ras batu e nina , " Dabuhi kami janah tamburi gelah ola kami idah kalak si kundul i kursi Kinirajan e , janah gelah ola kami kena pernembeh Anak Biri-biri e !
66006017	Sabap enggo seh wari pernembehNa si mbelin e , janah ise kin ngasup ngelawansa ? "
66007001	Kenca bage kuidah empat malekat tedis i empat penjuru doni . Iambangna empatna angin i doni enda gelah ola rembus kempak daraten , kempak lawit ntah kempak batang kayu apai pe .
66007002	Janah kuidah ka malekat si deban nangkih i Timur nari maba meterai Dibata e me Dibata si nggeluh . Alu sora megang erlebuh ia man malekat si empat , si man bana enggo ibereken Dibata kuasa ncedaken daraten ras lawit .
66007003	Nina malekat e , " Ola lebe cedaken daraten , lawit ntah batang kayu , adi langa dung sitamaken meterai i bas perdempaken suruh-suruhen Dibatanta . "
66007004	Janah man bangku ipebetehken lit 144.000 kalak si itamaken meterai Dibata i bas perdempakenna . Kalak e ibuat i bas suku bangsa Israel si sepuluh dua ;
66007005	12.000 kalak ibas tep-tep suku nari e me : 12.000 ibas suku Juda nari , 12.000 ibas suku Ruben nari , 12.000 ibas suku Gad nari ,
66007006	12.000 ibas suku Aser nari , 12.000 ibas suku Naptali nari , 12.000 ibas suku Manase nari
66007007	12.000 ibas suku Simeon nari , 12.000 ibas suku Lewi nari , 12.000 ibas suku Isasar nari ,
66007008	12.000 ibas suku Sebulon nari , 12.000 ibas suku Jusup nari , ras 12.000 i bas suku Benyamin nari .
66007009	Kenca bage kunehen ka , janah kuidah i je nterem kal jelma . Ise pe la ngasup meligaisa ! Kalak si nterem e rehna i bas kerina bangsa , suku , negara ras i bas kerina cakap nari , janah kerina ia tedis i lebe-lebe kursi kinirajan dingen i lebe-lebe Anak Biri-biri e . Kerina ia make jubah mbentar janahna njemak lambe .
66007010	Kerina ia ngerana alu sora megang , " Keselamatenta reh i bas Dibatanta nari , e me si kundul i kursi kinirajan e dingen i bas Anak Biri-biri e nari ! "
66007011	Kerina malekat tedis ngkeleweti kursi kinirajan , pertua-pertua ras mahluk si empat e . Jenari erjimpuh ia i lebe-lebe kursi kinirajan e ayona seh ku taneh janahna nembah man Dibata
66007012	nina , " Amin ! Pujin ras kemulian , kepentaren ras pengataken bujur , kehamaten , gegeh , ras kuasa man Dibatanta seh rasa lalap . Amin ! "
66007013	Jenari sekalak i bas pertua-pertua e nungkun man bangku nina , " Ise kerina kalak si erjubah mbentar enda , janah i ja nari kin ia ? "
66007014	Erjabap aku , " La kueteh Pa ! Kam me metehsa . " Nina pertua e man bangku , " Enda me kalak si enggo ngasup mentasi kiniseran si mbelin e . Enggo ibersihkenna jubahna dingen ipebentarina alu Dareh Anak Biri-biri e .
66007015	Erkiteken si e maka tedis ia kerina i lebe-lebe kursi kinirajan Dibata , janah suari ras berngi isembahna Dibata i bas Rumah Pertoton . Ia , Si kundul i kursi kinirajan e , tetap ngampang-ngampangi ia .
66007016	Lanai ia muas ntah melihe bage pe lanai ia iparpari matawari ntah las ;
66007017	sabap Anak Biri-biri si i tengah-tengah kursi kinirajan e jadi permakanna , janah Anak Biri-biri e si mabai ia ku ulu lau kegeluhen . Janah Dibata me ngapusi iluhna si mambur . "
66008001	Asum ipecahken Anak Biri-biri e meterai si pepituken , setengah jam dekahna la lit sora kai pe i Surga .
66008002	Jenari kuidah pituna malekat si tedis i lebe-lebe Dibata ngaloken pitu terompet .
66008003	Reh sekalak malekat si deban , si lit i bas ia mangkuk emas ingan kumenen , jenari lawes ia tedis i lebe-lebe batar-batar persembahen . Ialokenna melala kumenen nambahi pertoton-pertoton anak-anak Dibata dingen mpersembahkenca i babo batar-batar persembahen emas si lit i lebe-lebe kursi kinirajan e .
66008004	Radu ras pertoton anak-anak Dibata , asap kumenen si gara e nangkih i bas tan malekat e nari kuadep-adepen Dibata .
66008005	Jenari ibuat malekat e ingan kumenen ndai , itamana ku bas rara api si ibuat i bas batar-batar persembahen , jenari iamburkenna ku doni . Kenca bage jadi me lenggur , sora si ergeruhguh , kilap , ras linur .
66008006	Jenari ersikap malekat si pitu e ngembus terompet si lit i bas ia .
66008007	Iembus malekat si pemena terompetna jenari reh udan baho bage pe api singgur ras dareh mambur ku doni . E maka meseng sepertelu doni enda , sepertelu batang kayu ras kerina dukut-dukut si meratah .
66008008	Jenari iembus malekat si peduaken terompetna . Paksa e lit meseng tempasna bagi deleng meganjang , iambengken ku lawit . E maka sepertelu lawit salih jadi dareh ;
66008009	sepertelu rubia-rubia si nggeluh i lawit mate , janah sepertelu kapal kernep .
66008010	Jenari iembus malekat si peteluken terompetna . Paksa e ndabuh i langit nari sada bintang galang gara bagi obor . Idabuhina sepertelu lau mbelin ras sumbul-sumbul lau .
66008011	( Gelar bintang e Pagit . ) E maka sepertelu lau e salih jadi pagit , janah nterem kalak mate erkiteken nginem lau si enggo salih jadi pagit e .
66008012	Jenari iembus malekat si peempatken terompetna . Paksa e gelap sepertelu matawari , sepertelu bulan ras sepertelu bintang janah bene terangna sepertelu . Bage pe sepertelu suari ras sepertelu berngi jadi gelap kerina .
66008013	Jenari kunehen , janah kubegi serko rajawali si paksa kabang meganjang i tengah awang-awang nina , " Cilaka ! Cilaka ! Cilaka kal kerina kalak si nggeluh i doni adi ibegina denggo sora terompet si iembus malekat si telu kalak nari ! "
66009001	Jenari iembus malekat si pelimaken terompetna . Paksa e kuidah sada bintang si enggo ndabuh i langit nari ku doni . Man bana ibereken kunci embang si la ersibar bagesna .
66009002	Italangi bintang e embang si la ersibar bagesna ndai jenari erdipul cimber i bas nari bagi cimber dapur si mbelin . Sinalsal matawari ras awang-awang gelap ibahan cimber si reh i bas embang e nari .
66009003	Jenari rehen labang ku babo taneh enda i bas cimber e nari , janah man labang ibereken kuasa bali ras kuasa kacip gelang i doni enda .
66009004	Man labang e ipebetehken maka la banci icedakenna dukut-dukut , ntah batang kayu ntah sinuan-sinuan . Manusia si la lit meterai i bas perdempakenna ngenca banci icedakenna .
66009005	Labang e la banci munuh manusia , tapi seh kal akap kalak suina ibanna , dekahna lima bulan . Suina isiksa labang e bali ras , icit kacip gelang .
66009006	I bas si lima bulan e idarami manusia e kematen , tapi la idatca ; merincuh ia mate , tapi kematen nilah i bas ia nari .
66009007	Labang e bagi kuda si enggo ersikap erperang . I babo takalna lit mahkota bali ras emas . Ayona bagi ayo manusia .
66009008	Bukna bagi buk diberu , janah ipenna bagi ipen singa .
66009009	Ampang-ampang tentenna tempa-tempa baju besi . Sora kabengna bagi sora gereta kuda kiam lawes erperang .
66009010	Kerina rikur bage pe serenna bali ras kacip-gelang . I bas ikur e lit kuasa pesega-sega manusia lima bulan dekahna .
66009011	Labang e lit rajana si ngaturken ia , e me malekat si ertanggung jawab kerna embang si la ersibar bagesna e . Gelar rajana e i bas cakap Heber e me Abaddon ; i bas cakap Junani Apolion ( ertina , si ngkernepken ) .
66009012	Cilaka si pemena enggo lepas . Kenca si e reh ka cilaka dua kali nari .
66009013	Jenari iembus malekat si peenemken terompetna . Paksa si e kubegi sora i bas empatna tanduk batar-batar persembahen nari , e me batar-batar persembahen emas si lit i lebe-lebe Dibata .
66009014	Nina sora e man malekat si ngembus terompet ndai , " Pulahi malekat si empat si irante i tepi Lau Eprat si mbelin e . "
66009015	E maka ipulahi me malekat si empat e . Malekat e enggo isikapken i bas jam e , wari e , bulan e , dingen tahun e guna munuh sepertelu i bas kerina manusia .
66009016	Man bangku ipebetehken teremna barisen tentera si erkuda e lit dua ratus juta kalak .
66009017	Janah i bas pengenehenen ka kuidah kuda e ras si ngersaksa : Baju ampang-ampangna , rupana megara bagi api , megara metua bagi permata nilam janah megersing bagi kertah . Takal kuda e bagi takal singa , janah i bas babahna nari ndaraten api , cimber ras kertah .
66009018	Sepertelu manusia mate erkiteken mara si telu e ; api , cimber ras kertah si ndarat i bas babah kuda e nari .
66009019	Sabap kuasa kuda e lit i bas babah ras i bas ikurna . Ikur kuda e bagi nipe , lit takal ikurna e janah alu takal ikurna e me ia pesega-sega manusia .
66009020	Manusia si deban , e me manusia si la mate kena mara enda ndai la ka bo ia jera i bas perbahanenna nari . La ingadikenna ersembah man setan-setan ras man berhala-berhala emas , pirak , tembaga , batu ras kayu , si la erpengidah , la erpemegi dingen la ngasup erdalan .
66009021	Bage pe la ia jera munuh , ndalanken kinigurun , erlua-lua ntah pe nangko .
66010001	Jenari kuidah sada nari malekat megegeh sanga nusur i Surga nari . Malekat e ruisken embun , janah i babo takalna lit benteha . Ayona bagi matawari janah nahena bagi binangun api .
66010002	I bas tanna lit talang kitap kitik . Nahena si kemuhen idedehkenna ku lawit , janah nahena si kawes i daraten .
66010003	Jenari ngerana ia alu sora megang bagi singa erdengum . Kenca ia ngerana , ngaloi lenggur si pitu .
66010004	Ngadi kenca lenggur si pitu e , kusuratken ateku . Tapi kubegi sora ngerana i Surga nari nina , " Rahasiaken kai si ikataken lenggur si pitu e , ola suratken . "
66010005	Jenari malekat si kuidah ndedeh lawit ras daraten , ngangkat tanna si kemuhen ku langit .
66010006	Janah ersumpah ia i bas gelar Dibata si nggeluh rasa lalap , si njadiken langit ras kerina isina , doni ras kerina isina , bage pe lawit ras kerina isina . Nina malekat e , " Warina lanai bo icuncun !
66010007	Tapi asum iembus malekat si pepituken terompetna , ikuhi Dibata me rahasiaNa , bagi si enggo iberitakenNa berita si mehuli e man suruh-suruhenNa , e me nabi-nabi . "
66010008	Jenari kubegi ka sora i Surga nari , nina , " To buat kitap si talang i bas tan malekat si tedis i bas lawit dingen i daraten . "
66010009	Kudahi malekat e jenari kupindoken gelah iberekenna kitap si kitik e man bangku . Nina man bangku , " Buatlah jenari pan ; i bas beltekndu salih me jadi pagit , tapi i bas babahndu ntebu bagi tengguli . "
66010010	Kubuat kitap si kitik e i bas tanna nari jenari kupan , janah i bas babahku ntebu nanamna bagi tengguli . Tapi kenca kubelgek , salih jadi pagit i bas beltekku .
66010011	Jenari ipebetehken man bangku , " Arus kam ernubuat denga kerna pemerentahen , bangsa-bangsa , cakap , dingen raja-raja ! "
66011001	Jenari man bangku ibereken sada kayu penibari bali ras ciken . Man bangku ikataken , " To sibari Rumah Pertoton Dibata ras batar-batar persembahen , janah beligai teremna kalak si ersembah i bas .
66011002	Tapi kesain si arah darat ola sibari , sabap si e enggo iendesken man bangsa si labo kalak Jahudi . Idedehina pagi Kuta si Badia empat puluh dua bulan dekahna .
66011003	Kusuruh pagi dua kalak saksingku make uis guni tanda ate ceda . Iturikenna pagi Kata Dibata dekahna 1260 wari . "
66011004	Saksi si dua e , e me batang seton si dua ras lampu si dua si lit i lebe-lebe Tuhan doni enda .
66011005	Adi lit kalak si atena nggasgasisa ndarat api i bas babahna nari ngkernepken musuh-musuhna . Alu bage ise nggasgasi ia mate me .
66011006	Lit kuasana nutupi langit gelah ola nusur udan kidekah ia ernubuat denga . Lit me kuasana nandangi sumbul-sumbul lau , e me guna nalihkenca jadi dareh . Bage pe lit kuasana ngerehken erbage-bage mara ku doni enda piga-piga kali pe atena .
66011007	Kenca dung ia ersaksi , rubia-rubia si reh i bas embang e nari ngelawan ia . Italuken rubia-rubia e me ia duana dingen ibunuhna ,
66011008	janah maitna ampar me i bas pasar kuta si meriah , i ja Tuhan ipakuken ku kayu persilang . Kuta e iumpamaken gelarna Sodom ntah Mesir .
66011009	Kerina pemerentahen , suku , cakap , ras bangsa ngenehen maitna telu setengah wari dekahna janah la iberena mait e ikuburken .
66011010	Meriah me ukur manusia si i doni e i bas kematen saksi si dua enda . Erpesta ia kerina dingen mereken luahna ia sekalak nandangi si debanna , sabap nabi si dua e enggo ngerehken kiniseran-kiniseran nandangi manusia si i doni enda .
66011011	Kenca si telu setengah wari e , reh kesah si nggeluh i bas Dibata nari , mengketi nabi si dua kalak e . Jenari tedis ia duana , janah mbiar kal kalak kerina si ngenehen ia .
66011012	Kenca bage ibegi nabi si dua e sora si megang i Surga nari , ngerana man bana nina , " Marilah ku datasken ! " Asum itatap musuh-musuhna ia , nangkih ia ku Surga , ras embun .
66011013	Paksa si e kal pe jadi me linur si mesangat . Kernep sepersepuluh kuta e , janah mate pitu ribu kalak jelma ibahan linur e . Jelma si debanna mbiar kal janah iberekenna kemulian man Dibata si i Surga .
66011014	Cilaka si peduaken enggo lepas . Tapi nehenlah ! Reh me cilaka si peteluken .
66011015	Jenari iembus malekat si pepituken e terompetna . Paksa si e terbegi sora-sora si megang i Surga nari nina , " Kuasa guna ngerajai doni enda genduari enggo i bas tan Tuhanta dingen Mesias si ipadankenNa janah Ia ngerajaisa rasa lalap seh rasa lalap . "
66011016	Jenari pertua-pertua si dua puluh empat si kundul i bas kursi kinirajan i lebe-lebe Dibata erjimpuh dingen nembah man Dibata ,
66011017	nina , " O Tuhan Dibata si Mada Kuasa si enggo lit genduari ras nai nari . Bujur ikataken kami man bandu sabap enggo ipakeNdu kuasaNdu , si mbelin e , janah enggo Kam ngerajaisa kerina .
66011018	Merawa kalak si la nandai Tuhan , sabap enggo seh paksana icidahkenNdu rawaNdu , janah iadiliNdu kalak si enggo mate . Genduari me paksana guna mereken upah man suruh-suruhenNdu , e me nabi-nabi bage pe man kerina anak-anakNdu , kerina kalak si erkemalangen man baNdu subuk si kitik bage pe si mbelin . Genduari me paksana guna ngkernepken kalak si ncedaken doni . "
66011019	E maka talang Rumah Pertoton Dibata i Surga , janah teridah i je Peti Perpadanen . Jenari reh kilap , sora si ergeruhguh , lenggur , linur ras udan baho si mehantu .
66012001	Jenari lit teridah sada tanda si mbelin i langit , e me sekalak diberu si ruisken matawari ; lit bulan i teruh nahena , janah i bas takalna lit mahkota , e me sepuluh dua bintang .
66012002	Diberu e sangana mehuli kula , janah erkiteken enggo ndeher paksa mupus , nderkuh-nderkuh ia perban suina .
66012003	Jenari teridah ka sada tanda si deban i langit , e me sada naga si galang , megara rupana . Naga e pitu takalna janah sepuluh tandukna . Pituna takalna ermahkota .
66012004	Alu ikurna isarenna sepertelu bintang-bintang i langit jenari isampetkenna ku doni . Naga e tedis i lebe-lebe diberu e , gelah kenca tubuh anak e minter itelenna .
66012005	E maka ipupus diberu e sada anak dilaki , si pagin mpermakani kerina bangsa alu ciken besi . Tapi anak e irebut i bas diberu e nari , jenari ibaba ku Dibata dingen ku kursi kinirajanNa .
66012006	Diberu e kiam ku taneh si melungun , ku ingan si enggo isikapken Dibata man bana , i ja ia ikepkep pagin seribu dua ratus enem puluh wari dekahna .
66012007	Kenca bage jadi perang i Surga . Mikael ras malekat-malekatna erperang ngelawan naga e . Janah naga e ras malekat-malekatna ngelawan Mikael ,
66012008	tapi talu naga e . Naga e ras malekat-malekatna lanai ipelepas ringan i Surga .
66012009	Naga si galang e isampetken ndarat ! Enda me nipe si nuria si igelari Iblis ntah Setan , si nipu i belang-belang doni enda . Isampetken ia ku doni ras kerina malekat-malekatna .
66012010	Jenari kubegi sora megang i Surga nina , " Genduari me paksana Dibata ngkelini bangsaNa ! Genduari enggo icidahken Dibata kuasaNa selaku Raja ! Genduari Mesias si ipadanken Dibata e pe ncidahken kuasaNa ! Sabap si nalahken senina-seninanta , e me si ngaduken ia i lebe-lebe Dibata suari ras berngi enggo isampetken i Surga nari .
66012011	Senina-seninanta enggo menang ngelawan ia alu dareh Anak Biri-biri e , dingen alu Kata Dibata si isaksikenna ; janah senina-seninanta e la ngkelengi kesahna seh mate pe .
66012012	E maka ersuraklah o Surga , bage pe kerina kam si ringan i bas ! Tapi andiko , cilaka me doni enda ras lawit , sabap Iblis enggo nusur ku kam , janah merawa ia sabap ietehna maka kentisik nari ngenca kesempaten lit i bas ia . "
66012013	Kenca ieteh naga e ia enggo isampetken ku doni , iayakina diberu si enggo mupus anak dilaki ndai .
66012014	Tapi man diberu e ibereken dua kabeng rajawali si galang , gelah banci ia kabang ku inganna i taneh si melungun , i ja ia ikepkep dekahna sada paksa , dua paksa ras setengah paksa ndauh i bas nipe e nari .
66012015	Jenari isemburken nipe e lau mbelin i bas babahna nari kempak diberu e , atena ngombakkenca .
66012016	Tapi isampati doni diberu e . Talang babah doni enda , jenari itelenna lau si ndarat i bas babah naga e nari .
66012017	Merawa kal ate naga e kempak diberu ndai , e maka lawes naga e merangi kesusuren diberu si deban , e me kerina kalak si ngikutken perentah Dibata dingen patuh ndalanken si ngena ate Dibata sue ras si ipetangkas Jesus .
66013001	Janah naga e tedis i babo kersik i tepi lawit . Kenca bage kuidah sada rubia-rubia mulgap i bas lawit nari . Tandukna sepuluh janah takalna pitu . Pituna takalna ermahkota , janah i bas kerina takalna e lit tersurat gelar si nggombangi Dibata .
66013002	Rubia-rubia si kuidah e tempa-tempa bagi arimo tultul , nahena bagi nahe beruang , janah babahna bagi babah singa . Man rubia-rubia e ibereken naga ndai gegeh si lit i bas ia , kursi kinirajanna , ras kuasana si mbelin .
66013003	Sada takal rubia-rubia ndai tempa-tempa enggo luka mekelek si maba kematen , tapi luka si mekelek e enggo malem . Belang-belang doni kemamangen janah ikutkenna rubia-rubia e .
66013004	Kerina manusia nembah man naga ndai sabap enggo iberekenna kuasana man rubia-rubia e . Rubia-rubia e pe isembahna nina , " Ise kin seri ras rubia-rubia e ? Ise kin ngasup ngelawan ia ? "
66013005	Rubia-rubia e ipelepas melasken kerna si jahat kal , ia ipelepas erkuasa empat puluh dua bulan dekahna .
66013006	Mulai me ia ngerana nggombangi Dibata , gelar Dibata ras ingan Dibata bage pe kerina kalak si ringan i Surga .
66013007	Ipelepas ia ngelawan anak-anak Dibata dingen nalukenca . Man bana ibereken kuasa nandangi kerina suku , negara , cakap ras bangsa .
66013008	Kerina manusia si nggeluh i doni nembah me man bana : e me kerina kalak si langa isuratken i bas Kitap Kegeluhen . Gelar-gelar si lit i bas Kitap e enggo isuratken ope denga tembe doni enda , janah Kitap e Anak Biri-biri si enggo igeleh empuna .
66013009	Adi lit kin cupingndu begikenlah !
66013010	Kalak si enggo itetapken guna itaban , tentu itaban me . Janah kalak si enggo itetapken guna ibunuh alu pedang , tentu ibunuh me alu pedang . Erkiteken si enda me maka anak-anak Dibata arus megenggeng dingen tetap tek man Dibata .
66013011	Jenari kuidah sada rubia-rubia si deban mulgap i doni nari . Rubia-rubia e lit dua tandukna bagi tanduk anak biri-biri , janah pengeranana bagi naga .
66013012	I lebe-lebe rubia-rubia si pemena e ipakena kuasa si mbelin si lit i bas rubia-rubia si pemena e . Ipaksana doni ras kerina si ringan i doni guna nembah man rubia-rubia si pemena , si lukana enggo malem ndai .
66013013	Rubia-rubia si peduaken erbahan e tanda-tanda sengget si mbelin . I lebe-lebe kerina manusia ipesusurna ku doni api i langit nari .
66013014	Itipuna kerina manusia si nggeluh i doni alu tanda-tanda sengget si ibahanna i lebe-lebe rubia-rubia si pemena e . Isuruhna kerina manusia i doni enda erbahan sada gana-gana guna mpehaga rubia-rubia si la mate amin pe enggo ilukai alu pedang .
66013015	Man rubia-rubia e ibere kengasupen ngembusken kesah ku bas gana-gana rubia-rubia si pemena , seh maka gana-gana e banci ngerana , bage pe munuhi kerina kalak si la nggit nembah man bana .
66013016	Ipaksa rubia-rubia e kerina manusia , subuk si kitik bage pe si mbelin , subuk si bayak bage pe si musil , subuk juak-juak bage pe si la juak-juak , gelah itamaken sada cap i bas tanna si kemuhen ntah i bas perdempakenna .
66013017	Cap enda e me kap gelar rubia-rubia e ntah nombor gancih gelarna . Ise pe la banci erbinaga ntah nukur adi la lit i bas ia cap enda .
66013018	I bas si enda perlu kepentaren ! Kalak si beluh ngasup ia ngangkasa nombor rubia-rubia e , sabap nombor e , e me kap sekalak manusia . Nomborna e , e me 666 .
66014001	Jenari kuidah tedis Anak Biri-biri e i Deleng Sion , janah ras Ia lit jelma teremna 144.000 kalak . Ibas perdempakenna kerina enggo isuratken gelar Anak Biri-biri e ras gelar BapaNa .
66014002	Jenari kubegi sora i langit nari bagi sora sampuren si mbelin ntah pe bagi sora lenggur si megang . Sora si kubegi e bagi sora kalak erkulcapi .
66014003	Si 144.000 kalak e tedis ngalaken kursi kinirajan , bage pe ngalaken mahluk si empat ras pertua-pertua e . Kerina ia ngendeken ende-enden si mbaru . Ende-enden e , kalak si enggo itukur i bas doni enda nari ngenca ngasup mpelajarisa .
66014004	Kalak enda kerina bersih sabap la icemarkenna bana alu diberu . Tetap ia suci bagi singuda-nguda . Iikutkenna Anak Biri-biri e ku ja gia Ia lawes . Ia enggo itebusi i bas manusia si deban nari , janah ia me si pemena ipersembahken man Dibata ras man Anak Biri-biri e .
66014005	La ia pernah ketunduken erguak . La lit si man pandangen i bas ia .
66014006	Jenari kuidah sada malekat si deban kabang meganjang i awang-awang . Ibabana Berita Si Meriah si la ermasap-masap guna iberitaken man manusia i doni enda , man kerina bangsa , suku , cakap ras negara .
66014007	Alu sora megang nina malekat e , " Erkemalangenlah man Dibata janah pujilah Ia . Sabap enggo seh paksana Dibata ngadili manusia . Sembahlah Ia si njadiken langit , doni , lawit ras kerina ulu lau ! "
66014008	Reh malekat si peduaken ngikutken malekat si pemena , alu sora megang nina , " Enggo tombang ! Enggo tombang Negeri Babilon si mbelin e ! Enggo iberekenna anggurna man kerina bangsa , seh maka bangsa-bangsa jadi mabuk dingen jadi perlua-lua ! "
66014009	Reh ka malekat si peteluken ngikutken malekat si dua ndai janah alu sora megang nina , " Kalak si ersembah man rubia-rubia ras gana-ganana e , dingen si lit cap i bas perdempakenna ntah i bas tanna ,
66014010	inemna me anggur Dibata e , e me anggur pernembeh Dibata si ikuseken la lit campurna ku bas calung pernembeh Dibata . Kerina kalak si bagenda , isiksa me i bas api ras i bas kertah i lebe-lebe malekat si Badia ras Anak Biri-biri e .
66014011	Cimber api si pesega-sega kalak e erdipul seh rasa lalap . Kalak si nembah rubia-rubia ras gana-ganana e , bage pe kalak si lit i bas ia cap gelar rubia-rubia e , la erngadi-ngadi , suari ras berngi ngenanami kiniseran . "
66014012	Erkiteken si e maka anak-anak Dibata si ngikutken pedah-pedah Dibata dingen setia man Jesus arus megenggeng .
66014013	Jenari kubegi sora i Surga nari nina , " Suratkenlah enda , ' Ketuahen kalak si mate , si mate i bas kiniteken man Tuhan , mulai genduari nari ! ' Ngaloi Kesah Dibata , ' Payo bage me jadina ! ' Pekesahken me ia i bas latihna nari , sabap perbahanen-perbahanenna ngarak-ngarak ia . "
66014014	Jenari kupernehen , e maka kuidah embun mbentar , janah lit tempa-tempa bagi manusia kundul i babo embun e . I bas takal si kundul e lit mahkota emas janah i bas tanna lit sada sabi-sabi si ntelap .
66014015	Jenari ndarat sekalak malekat si deban i bas Rumah Pertoton nari . Alu sora si megang nina man si kundul i babo embun e , " Sabikenlah sabi-sabindu janah ranilah genduari sabap enggo seh paksa peranin , doni enggo seh paksana iperani ! "
66014016	Jenari iawatken si kundul i babo embun e sabi-sabina ku doni , janah mperani me doni enda .
66014017	Jenari kuidah ka sekalak nari malekat ndarat i bas Rumah Pertoton Dibata nari i Surga . Ia pe lit sabi-sabina ntelap .
66014018	Kenca bage ndarat ka i bas batar-batar persembahen nari sekalak malekat si erkuasa nandangi api . Alu sora megang erlebuh ia man malekat si ncikep sabi-sabi si ntelap e nina , " Sabiken sabi-sabindu , janah perani anggur si lit i kebun anggur i doni , sabap enggo tasak buahna ! "
66014019	E maka iawatken malekat ndai sabi-sabina ku doni , isabina buah anggur i bas batangna nari , jenari iambekkenna ku bas ingan mereh anggur pernembeh Dibata si mbelin .
66014020	Buah anggur e ipereh i ingan mereh anggur i darat kuta . I bas ingan e nari maler dareh bagi lau mbelin , seh telu ratus kilometer dauhna janah bagesna menam dua meter .
66015001	Kenca bage , kuidah ka sada tanda si mbelin dingen si erbahanca ate mamang i langit . Lit pitu malekat maba pitu mara e me mara si pendungi , sabap enda me tanda pernembeh ate Dibata si perpudina .
66015002	Jenari lit kuidah tempa-tempa bagi lawit kaca singgur ras api . Kuidah pe kalak si enggo menang ngelawan rubia-rubia ras gana-ganana e , bage pe menang ngelawan kalak si gelarna itandai alu numbur . Kalak si enggo menang enda tedis i tepi lawit kaca e janah njemak kulcapi si enggo ibereken Dibata man bana .
66015003	Iendekenna ende-enden Musa , suruh-suruhen Dibata e , dingen ende-enden Anak Biri-biri nina , " O Tuhan , Dibata si Mada Kuasa , seh kal belinna perbahanenNdu , si erbahanca ate mamang . O Raja kerina bangsa , seh kal bujurna perbahanenNdu , seh kal payona pendalankenNdu .
66015004	Ise kin la erkemalangen man baNdu o Tuhan ? Ise kin la nggit muji gelarNdu ? Kam kap ngenca Badia . Reh me kerina bangsa nembah i lebe-lebeNdu , sabap kerina ia enggo ngidah perbahanenNdu si bujur . "
66015005	Janah kuidah talang Rumah Pertoton i Surga , janah i bas lit kemah ingan Papan Batu Perpadanen .
66015006	Malekat si pitu si maba ukumen si pitu ndai ndarat i bas Rumah Pertoton e nari . Uisna kain si bersih erkilat-kilat janah
66015007	Jenari sada i bas mahluk si empat e mereken pitu mangkuk emas man malekat si pitu e , e me mangkuk emas si dem pernembeh ate Dibata , e me Dibata si nggeluh rasa lalap .
66015008	Rumah Pertoton e dem asap kemulian dingen Kuasa Dibata . Ise pe la banci bengket ku bas Rumah Pertoton e adi langa keri mara si pitu si ibaba malekat si pitu e .
66016001	Jenari kubegi sora megang i bas Rumah Pertoton e nari ngerana man malekat si pitu ndai nina , " Laweslah , tungtungken ku doni pituna mangkuk pernembeh ate Dibata e ! "
66016002	Berkat malekat si pemena jenari itungtungkenna isi mangkukna ku daraten . E maka turah me bareh si jahat ras mesui i bas kalak si lit i bas ia cap rubia-rubia e , bage pe kalak si nembah gana-gana rubia-rubia e .
66016003	Kenca bage itungtungken malekat si peduaken isi mangkukna ku lawit . E maka salih lau lawit e bagi dareh kalak mate , janah kerina si nggeluh i bas lawit e mate .
66016004	Jenari itungtungken malekat si peteluken isi mangkukna ku kerina lau bage pe ku kerina ulu lau . E maka salih lau e jadi dareh .
66016005	Paksa e kubegi ngerana malekat si erkuasa nandangi lau e nina , " O si Badia , si lit genduari ras nai nari pe , adil kap Kam i bas ukumen-ukumen si enggo ibahanNdu !
66016006	Enggo iamburkenna dareh anak-anakNdu ras dareh nabi-nabiNdu , janah genduari ibahanNdu ia nginem dareh . Patut nge bage ! "
66016007	Jenari kubegi sora i bas batar-batar persembahen nari nina , " Payo , bage me jadina . O Tuhan , Dibata si Mada Kuasa ! Bujur dingen adil nge ukumen-ukumen si ibahanNdu ! "
66016008	Jenari itungtungken malekat si peempatken isi mangkukna ku matawari . E maka lit kuasa i bas matawari guna nutung manusia alu lasna si nderngit .
66016009	Meseng manusia ibahan lasna si nderngit e , e maka isumpahina gelar Dibata , si erkuasa nandangi mara e . Tapi la ia jera janah la ia nggit pemuliaken Dibata .
66016010	Jenari itungtungken malekat si pelimaken isi mangkukna ku kursi kinirajan rubia-rubia e . Erkiteken si e gelap kerina kerajan rubia-rubia e . Ikerep manusia biberna perbahan suina akapna ,
66016011	janah isumpahina Dibata si i Surga erkiteken suina dingen erkiteken bareh-barehna e . Tapi la ia jera kerna perbahanenna si jahat .
66016012	Kenca bage itungtungken malekat si peenemken isi mangkukna ku Lau Eprat si mbelin . E maka kerah me lau e , guna nikapken dalan man raja-raja si reh i Timur nari .
66016013	Jenari kuidah telu kesah si melket , si ndarat i bas babah naga nari , i bas babah rubia-rubia e nari , bage pe i bas babah nabi si perguak nari . Kesah si melket e tempa-tempa bagi katak .
66016014	Enda me kesah setan-setan si erbahan tanda-tanda sengget . Kesah si telu enda lawes ndahi raja-raja i belang-belang doni enda ; ipepulungna raja-raja e guna erperang i bas wari si mbelin e , e me wari Dibata si Mada Kuasa !
66016015	" Nehenlah ! Reh me Aku bagi sekalak penangko ! Ketuahen kalak si la tunduh janah si la nangtangi uisna , gelah ola ia erdalan manjang-anjang , janah mela iakapna i lebe-lebe kalak si nterem ! "
66016016	Kenca bage ipepulung kesah-kesah e raja-raja i bas sada ingan si igelari i bas cakap Heber , Harmagedon .
66016017	Jenari itungtungken malekat si pepituken isi mangkukna ku awang-awang . Paksa si e terbegi sora megang i bas kursi kinirajan i bas Rumah Pertoton nari nina , " Enggo dung ! "
66016018	E maka jadi kilap , sora ergeruhguh , lenggur ras linur si mehantu . Kidekah lit manusia langa pernah jadi linur si adum e . Enda me linur si mehantuna kal !
66016019	Kuta si meriah e pecah jadi telu bagin , janah kuta bangsa-bangsa kernep kerina . Janah iinget Dibata Babilon si meriah e . IbahanNa kuta e minem i bas calung Dibata nari anggur pernembeh ate Dibata .
66016020	Masap kerina pulo-pulo janah deleng-deleng pe lanai teridah .
66016021	Udan baho si kegalangen , si beratna lit lima puluh kilo sada , ndabuhen i langit nari ngkenai manusia . E maka isumpahi manusia me Dibata erkiteken mara udan baho e , sabap seh kal mehantuna mara e .
66017001	Kenca bage reh ndahi aku sekalak i bas malekat si pitu si lit pitu mangkukna , janah nina , " Mari , maka kutuduhken man bandu ukumen si jadi nandangi diberu si pencarinna erlua-lua , e me kuta si mbelin si ipanteki i tepi-tepi lau .
66017002	Raja-raja doni erlua-lua ras diberu si perlua-lua si mbelin e , janah manusia i doni enda mabuk sabap iinemna anggur perlua-lua e . "
66017003	Ibengketi Kesah Si Badia aku jenari ibaba ku taneh mesawang . I je kuidah sekalak diberu ngersak rubia-rubia si megara metua rupana ; takal rubia-rubia e pitu janah tandukna sepuluh . I bas kerina kulana lit gelar-gelar si nggombangi Dibata .
66017004	Uis diberu e rupana bunga terong ras megara metua , itutupi alu barang-barang emas , permata ras mutiara . I bas tanna lit calung emas si dem alu si mbau ras si nggesuh , si rehna i bas perbahanenna erlua-lua nari .
66017005	I bas perdempakenna lit isuratken sada gelar rahasia e me , " Babilon si mbelin , indung kerina perlua-lua ras si nggesuh i doni enda . "
66017006	Jenari kuidah diberu e mabuk erkiteken dareh anak-anak Dibata dingen erkiteken dareh kalak si enggo ibunuh perbahan kesaksinna kerna Jesus . Mamang kal ateku ngidah diberu e .
66017007	Tapi nina malekat e man bangku , " Engkai maka mamang atendu ? Kuturiken me man bandu rahasia kerna diberu e bage pe kerna rubia-rubia si maba ia , rubia-rubia si pitu takalna janah tandukna sepuluh .
66017008	Rubia-rubia si iidahndu e , nai lit , tapi genduari lanai lit . Pagin mulgap ia i bas embang si la ersibar bagesna nari , tapi guna ikernepken . Manusia si nggeluh i doni enda , si gelarna langa isuratken i bas Kitap kegeluhen ope denga tembe doni enda , kemamangen me ngidah rubia-rubia e . Nai rubia-rubia e lit , genduari lanai , tapi pagin mulgap me ia mulihi .
66017009	I bas si e perlu kepentaren ras kebeluhen . Takal si pitu e me uruk si pitu ingan diberu e kundul . Bage pe takal si pitu e me raja si pitu :
66017010	lima i bas si pitu e enggo ndabuh , sekalak erkuasa denga janah si sekalak nari langa reh . Kenca ia pagi reh , arus ia erkuasa kentisik saja .
66017011	Janah rubia-rubia si nai lit e , tapi genduari lanai lit , e me raja si pewaluhken . Asalna i bas raja si pitu ndai nari , janah lawes guna ikernepken .
66017012	Tanduk si sepuluh si iidahndu e , e me sepuluh raja si langa mulai erkuasa tapi si pagin ibereken man bana kuasa jadi raja-raja sada jam dekahna ras rubia-rubia e .
66017013	Raja si sepuluh e ersada kerina tujunna . Kerina ia ngendesken gegehna ras kuasana man rubia-rubia e .
66017014	Erperang me ia ngelawan Anak Biri-biri e , tapi Anak Biri-biri e rikut ras kalak si enggo idiloNa , si enggo ipilihNa dingen ajar-ajarNa si setia , la banci lang naluken raja-raja e . Sabap Anak Biri-biri e kap Tuhan i babo kerina tuan-tuan dingen Raja i bas kerina raja-raja . "
66017015	Tole ngerana malekat e man bangku , " Kerna lau si iidahndu , lau ingan diberu perlua-lua e kundul , e me negara-negara jelma si nterem , bangsa-bangsa bage pe kerina manusia i bas erbage-bage cakap nari .
66017016	Tanduk si sepuluh si iidahndu e bage pe rubia-rubia ndai nembeh atena man diberu perlua-lua e . Ibuatna me kerina si lit i bas diberu e janah itadingkenna diberu e manjang-anjang . Ipanganina me daging diberu e janah ikernepkenna alu api .
66017017	Sabap enggo itamaken Dibata ukur i bas pusuh raja-raja si sepuluh e guna ndalanken sura-sura Dibata ; ersada ukurna guna mereken kerajanna man rubia-rubia e ngayak seh kai si enggo ikataken Dibata .
66017018	Diberu si enggo idahndu e , e me kuta si mbelin , si erkuasa nandangi raja-raja i doni enda . "
66018001	Kenca bage kuidah sekalak nari malekat nusur i Surga nari . Lit kuasana si mbelin janah sinalsalna nerangi kerina doni enda .
66018002	Alu sora megang nina , " Enggo runtuh Babilon ! Enggo runtuh diberu , e me Babilon si mbelin e . Genduari rehen setan-setan ras kesah-kesah si melket ndahi diberu e . Erbage-bage perik si melket dingen si ciga ate kalak rasar i bas ia .
66018003	Iberekenna anggurna man kerina bangsa janah ibahanna kerina bangsa e nginem anggur lagu langkahna si perlua-lua e . Raja-raja doni erlua-lua ras ia , janah saudagar-saudagar i doni jadi bayak erkiteken kerincuhen diberu e erlua-lua lanai tertahan . "
66018004	Jenari kubegi ka sora si deban i Surga nari nina , " Ndaratlah o , bangsangKu ! Ndaratlah i bas kuta e nari ! Ola kam ngikut i bas dosa-dosana janah ikut i bas mara si reh man bana !
66018005	Sabap dosana ergun-gun seh ku langit , janah inget Dibata kap kerina perbahanenna si jahat .
66018006	Bahanlah man bana bali ras perbahanenna man bandu , balaslah dua kali lipat asa perbahanenna man bandu . Isilah calungna dua kali lipat kerasna asangken inemen keras si isikapkenna man bandu .
66018007	Bahanlah ia ngenanami kiniseran ras ceda ate rikutken buena pujin ras kemewahen si ibahanna nandangi dirina . Sabap katawari pe nina man dirina , ' I jenda aku kundul bagi kemberahen ! Aku labo diberu balu-balu ; asa ndigan pe la kunanami ate ceda ! '
66018008	Erkiteken si enda me maka i bas sada wari reh man bana mara si erbage-bage : penakit , ate ceda ras kelihen . Meseng me ia ibahan api , sabap erkuasa kap Tuhan , Dibata Si ngadili ia e . "
66018009	Tangis ngandung kerina raja-raja i doni si erlua-lua dingen ngikutken kerincuhen diberu e . Bage pe ngandung me raja-raja e ngidah cimber api si nutung kuta e .
66018010	Tedis ia idauh-dauh nari perbahan mbiar ngenehen kiniseranna e , janah nina , " Cilaka ! Cilaka kota Babilon si mbelin dingen si nteguh e ! I bas sada jam saja enggo kam iukum ! "
66018011	Itangisi ras ingandungi saudagar-saudagar i doni me diberu e sabap lanai lit sekalak pe si nukur barang-barangna .
66018012	Lanai lit sekalak pe si nukur emas , pirak , permata , ntah mutiarana . Bage pe lanai lit sekalak pe si nukur barang-barangna e , e me : kain putih , uis ungu , sutera , uis megara metua , kayu si merim , erbage-bage perkakas si ibahan i bas kayu si meherga nari , i bas gading nari , tembaga , besi , marmar ,
66018013	kulit manis , rempah-rempah , si merim-merim , mur , kumenen , anggur , minak , tepung ras gandum , lembu , biri-biri , kuda , gereta , juak-juak bage pe manusia .
66018014	Nina saudagar-saudagar e man kota Babilon e , " Kerina si atendu jadi sikerajangenndu enggo kernep janah kerina kinibayaken ras jilendu enggo bene . Asa ndigan pe lanai idatndu mulihi ! "
66018015	Tokeh-tokeh si enggo bayak erkiteken perbinaganna i bas kuta e , tedis me i dauh-dauh nari , sabap mbiar ia ngenehen kiniseran kuta e . Tangis dingen ngandung me ia ,
66018016	janah nina , " Cilaka ! Cilaka kal kuta si mbelin e ! Biasana ipakena kain putih , uis ungu , bage pe uis megara metua , janah ipakena barang-barang emas , batu permata ras mutiara !
66018017	Tapi i bas sada jam enggo bene kerina kinibayakenna enda ! " Kerina kapten kapal , penumpang-penumpang ras pegawai-pegawai kapal bage pe kerina si erdahin i lawit tedis i dauh-dauh nari ,
66018018	asum idahna cimber kuta e nina alu sora si megang , " Langa pernah lit kuta bagi kuta si mbelin enda ! "
66018019	Icaburina takalna alu abu . Tangis dingen ngandung ia , nina , " Cilaka ! Cilaka kal kuta si mbelin e ! Kuta si erbahanca bayak kalak si lit kapalna erlayar ku lawit erkiteken kinibayaken kuta e ! Tapi i bas sada jam saja kerina enggo kernep !
66018020	Ersuraklah , o Surga erkiteken kuta enggo kernep . Ersuraklah o anak-anak Dibata , o rasul-rasul bage pe kam nabi-nabi ! Sabap ia enggo iukum Dibata sue ras kai si ibahanna man bandu ! "
66018021	Kenca bage sekalak malekat si megegeh ngangkat sada batu penggilingen si galang , jenari iambekkenna ku lawit janah nina , " Bagenda me pagi kota Babilon si mbelin e iambekken ku teruh , janah asa ndigan pe lanai teridah .
66018022	Asa ndigan pe lanai ibegi i tengah-tengahndu sora kalak ngkuit kulcapi , musik dingen sora kalak ngembus suling ras terompet . Lanai pagi lit sekalak tukang pe i tengah-tengahndu subuk i bas dahin apai pe , sora batu gilingen pe lanai pagi ibegi .
66018023	Lanai pagi lit sinalsal lampu i tengah-tengahndu ; asa ndigan pe lanai ibegi sora si empo ras si sereh i tengah-tengahndu nari . I belang-belang doni enda saudagar-saudagarndu me si mbelinna , janah alu ilmu sihirndu , itipundu kerina manusia i doni enda ! "
66018024	Babilon iukum sabap dareh nabi-nabi ras dareh anak-anak Dibata terdat i bas ia , gendekna dareh kerina manusia si enggo ibunuh i doni enda .
66019001	Kenca bage kubegi tempa-tempa sora megang i bas perpulungen jelma si nterem si lit i Surga e nari nina , " Pujilah Dibata ! Ia kap si mulahi kita , janah Ia kap si erkuasa .
66019002	Ukumen si iberekenNa bujur dingen adil kap . Enggo iukumNa diberu perlua-lua si mbelin , si mabai doni enda papak alu lagu langkahna si perlua-lua e . Enggo iukum Dibata diberu e perbahan ibunuh diberu e suruh-suruhen Dibata . "
66019003	Tole nina sora e , " Pujilah Dibata ! Cimber api si rehna i bas kuta e nari la erkeri-kerin nangkih . "
66019004	Pertua-pertua si dua puluh empat ras rubia-rubia si empat e , erjimpuh nembah man Dibata si kundul i bas kursi kinirajan e nina , " Amin ! Haleluya ! "
66019005	Kenca bage terbegi sora i bas kursi kinirajan e nari nina , " O kerina juak-juakNa , subuk si mbelin bage pe si kitik , si erkemalangen man baNa , pujilah Dibata ! "
66019006	Jenari kubegi bagi sora sada perpulungen si mbelin , bagi sora air sampuren si mbelin nina , " Pujilah Dibata ! Sabap Tuhan Dibatanta si Mada Kuasa e , enggo kap jadi Raja !
66019007	Ersuraklah kita janah meriahlah siakap . Sipujilah Ia ! Sabap enggo seh paksana kerja erdemu bayu Anak Biri-biri e , janah Pengantin si Diberu enggo dung ersikap guna kerja e .
66019008	Pengantin si Diberu e enggo make uis mbentar si erkilat-kilat . " ( Uis mbentar e , e me perbahanen si mehuli si ilakoken anak-anak Dibata . )
66019009	Kenca bage nina man bangku , " Suratkenlah enda , ' Ketuahen kalak si enggo iundang ku kerja erdemu bayu Anak Biri-biri e . ' " Tole nina man bangku , " Kata-kata enda tuhu-tuhu i bas Dibata nari . "
66019010	Erjimpuh aku i lebe-lebe naheNa , ateku nembah man bana , tapi nina man bangku , " Ola sembah aku , sabap aku pe suruh-suruhen nge , bali ras kam , bage pe bali ras senina-seninandu , e me kalak si tetap ncikep kebenaren si ipetangkas Jesus . Sembahlah Dibata ! " Sabap si mpegegehi ukur nabi-nabi e me kebenaren si ipetangkas Jesus .
66019011	Jenari kuidah langit talang , janah i je lit sada kuda mbentar . Si ngersak kuda e gelarNa si Setia dingen Bujur . Ia ngadili alu bujur ras erperang pe alu bujur .
66019012	MataNa bagi gara api , janah i bas takalNa melala mahkota . I bas Ia lit tersurat sada gelar , tapi ise pe la ngangkasa seakatan Ia .
66019013	Jubah si ipakeNa icelup alu dareh . Gelar si igelarken man baNa e me Kata Dibata .
66019014	Tentera-tentera Surga ngikutken Ia alu ngersak kuda mbentar , dingen make baju mbentar si bersih .
66019015	I bas babahNa nari ndarat sada pedang si ntelap janah alu e pagi italukenNa bangsa-bangsa . IperentahNa me bangsa-bangsa alu ciken besi . IerikNa me anggur i bas ingan ngerik anggur pernembeh ate Dibata si Mada Kuasa .
66019016	I bas jubahNa bage pe i bas naheNa isuratken gelar , " Raja i babo kerina raja , dingen Tuan i babo kerina tuan . "
66019017	Jenari kuidah sekalak malekat tedis i babo matawari . Alu sora si megang ngerana ia man kerina perik-perik si sangana kabang i tengah awang-awang nina , " Marilah ras-ras pulung guna kerja man-man si mbelin si ibahan Dibata !
66019018	Marilah man daging raja-raja , puanglima-puanglima ras prajurit-prajurit bage pe daging kuda ras si ngersaksa dingen daging kerina manusia , subuk juak-juak , bage pe la juak-juak , si mbelin bage pe si kitik ! "
66019019	Jenari kuidah rubia-rubia e , ras raja-raja doni bage pe tentera-tenterana pulung guna ngelawan si ngersak-kuda ndai ras tentera-tenterana .
66019020	Tapi rubia-rubia e ipenjaraken ras nabi perguak si enggo erbahan tanda-tanda sengget i lebe-lebe rubia-rubia e . ( Alu tanda-tanda sengget e me itipu rubia-rubia e kerina kalak si lit i bas ia cap rubia-rubia dingen kerina kalak si nembah gana-gana rubia-rubia e . ) Rubia-rubia ras nabina si perguak e , duana iambekken geluh-geluhen ku bas lawit api si gara ras kertah .
66019021	Tentera-tenterana ibunuh alu pedang si ndarat i bas babah si ngersak kuda e nari ; jenari kerina perik-perik e mangani dagingna asa besurna .
66020001	Kenca bage kuidah sekalak malekat nusur i Surga nari . I bas tanna lit kunci embang si la ersibar bagesna e ras rante galang .
66020002	Itangkapna naga , nipe si nuria e , e me Iblis ntah pe Setan , jenari igarikenna seh seribu tahun dekahna .
66020003	Kenca bage iambekkenna naga e ku bas embang e jenari ikuncina kelbung e janah itamana meteraina gelah olanai itipu Iblis e bangsa-bangsa seh lepas si seribu tahun e . Kenca lepas si seribu tahun e arus ia ipulahi kentisik .
66020004	Jenari kuidah melala kursi kinirajan ras si ngkundulisa , si enggo ibereken man bana kuasa guna ngadili . Bage pe kuidah tendi-tendi kalak si enggo mate itampul erkiteken meritaken Kata Dibata ras ersaksi kerna Jesus . Kalak si enggo mate enda ndai , la pernah nai isembahna rubia-rubia e ntah pe gana-ganana . Bage pe labo lit cap rubia-rubia e i bas perdempakenna ntah i bas tanna . Kalak enda ndai nggeluh mulihi janah erkuasa ras Kristus seribu tahun dekahna .
66020005	( Kalak mate si deban la nggeluh mulihi seh lepas paksa si seribu tahun e . ) Enda me kekeken si pemena .
66020006	Ketuahen kalak si ikut i bas kekeken si pemena e sabap ia enggo iserapken jadi anak-anak Dibata . Kematen si peduaken lanai erkuasa nandangi ia . Ia me pagi jadi imam-imam Dibata ras Kristus . Ras Kristus kalak enda erkuasa i bas si seribu tahun e .
66020007	Lepas si seribu tahun e , ipulahi me Iblis i bas penjara nari ,
66020008	jenari ndarat ia nipu bangsa-bangsa i belang-belang doni , e me Gog ras Magog . Ipepulung Iblis e me bangsa-bangsa e ku peperangen , bagi kersik i tepi lawit teremna .
66020009	Merap me ia kerina ku doni enda ; ikepungna benteng anak-anak Dibata ras kuta si ikelengiNa . Tapi nusur api i Surga nari ngkernepken bangsa-bangsa e .
66020010	Jenari Iblis si enggo nipu bangsa-bangsa e , iambekken ku lawit api si singgur ras kertah , ingan ngambengken rubia-rubia ras nabi perguak e . Isiksa me kalak enda rasa lalap suari ras berngi .
66020011	Jenari kuidah sada kursi kinirajan ras si ngkundulisa . Kursi kinirajan e mbelin dingen mbentar rupana . Langit ras doni kiam i bas ia nari seh lanai teridah .
66020012	Jenari kuidah kalak si enggo mate , subuk si mbelin bage pe si kitik , tedis i lebe-lebe kursi kinirajan e . Kitap-kitap italangi . Jenari italangi ka sada Kitap nari , e me Kitap Kegeluhen . Kenca bage kalak si enggo mate iadili rikutken kai si enggo ibahanna , bagi lit isuratken i bas Kitap-kitap e .
66020013	E maka lawit ngendesken kalak mate si lit i bas ia . Kematen ras doni kematen pe ngendesken kalak mate si lit i bas ia , janah iadili me kerina rikutken perbahanenna sekalak-sekalak .
66020014	Kenca bage kematen ras doni kematen iambekken ku bas lawit api . ( Lawit api enda me kematen si peduaken . )
66020015	Ise la lit gelarna tersurat i bas Kitap Kegeluhen e iambekken me ku bas lawit api e .
66021001	Jenari kuidah Surga si mbaru ras doni si mbaru . Langit si pemenana ras doni si pemenana enggo lesap , dingen lawit pe lanai lit .
66021002	Janah kuidah Kuta si Badia e , Jerusalem si mbaru , nusur i Surga nari , i bas Dibata nari , enggo sikap bagi sekalak penganten si enggo ipetik guna njumpai perbulangenna .
66021003	Kubegi sora si megang ngerana i bas kursi Kinirajan e nari , nina , " Genduari Kemah Dibata lit i tengah-tengah manusia ! Ras manusia me Ia nggeluh , janah manusia jadi anak-anakNa me . Ringan me Ia i tengah-tengah manusia janah Ia me jadi Dibata manusia .
66021004	Iapusi Dibata me kerina iluh anak-anakNa e . Lanai pagi lit kematen , ceda-ate , tangis ntah pe si mesui . Sabap si pemena enggo lepas . "
66021005	Jenari ngerana si kundul i bas kursi kinirajan e nina , " Nehenlah , genduari Kubahan kerina jadi mbaru ! " Kenca bage nina , " Suratkenlah enda , sabap kata enda tuhu janah terteki kap . "
66021006	Tole nina , " Enggo dung ! Aku kap si erkuasa mula-mulana nari seh ku kedungenna . Aku kap Tuhan mula-mulana nari seh ku si pendungina . Man kalak si muas Kubereken me lau inemen i bas ulu lau kegeluhen nari la ertukur .
66021007	Kalak si menang ialokenna me si enda . Aku me Dibatana janah ia me jadi anakKu .
66021008	Tapi kalak si percikcik , si la erkiniteken , si mbau lagu langkahna , pemunuh , kalak si perlua-lua , tukang sihir , kalak si nembah berhala-berhala ras kerina si perguak , inganna e me lawit api ras kertah si gara , e me kematen si peduaken . "
66021009	Sekalak i bas malekat si pitu si lit i bas ia pitu mangkuk dem pitu mara si perpudi , reh ndahi aku , jenari nina , " Mari , gelah kutuduhken man bandu Pengantin si Diberu , ndehara Anak Biri-biri e . "
66021010	Ikuasai Kesah Dibata aku , jenari ibaba malekat e aku ku ancuk-ancuk deleng si seh kal ganjangna . Ituduhkenna man bangku Jerusalem , Kuta si Badia e , nusur i Surga nari , i bas Dibata nari ,
66021011	ersinalsal ibahan kemulian si rehna i bas Dibata nari . Kuta e ersinalsal bagi permata , bagi batu jaspis , meciho bagi kaca kristal .
66021012	Kuta e meganjang tembokna , dingen lit sepuluh dua pintu gerbangna si niiani sepuluh dua kalak malekat . I babo pintu gerbang e lit tersurat gelar-gelar suku kalak Israel si sepuluh dua .
66021013	Gerbangna si sepuluh dua e , e me : telu arah Purba , telu arah Daksina , telu arah Utara janah telu arah Pustima .
66021014	Tembok kota e ipanteki i babo sepuluh dua palas batu , janah i bas batu e tersurat sepuluh dua gelar rasul Anak Biri-biri e .
66021015	Malekat si ngerana man bangku e lit ciken penibarina , si ibahan i bas emas nari , janah lakonna guna nibari kota e , pintu gerbangna ras tembokna .
66021016	Kuta e segi empat , bali gedangna ras bertengna . Isibari malekat ndai kota e alu ciken penibarina : gedangna 2400 kilometer , janah bertengna ras ganjangna bali ras gedangna .
66021017	Isibari malekat ndai pe tembok kuta e : ganjangna 72 meter sue ras patoken ukuren si ipakena .
66021018	Tembok kota e ibahan i bas batu jaspis nari , janah kota e ibahan i bas emas tulen nari , meciho bagi kaca .
66021019	Palas tembok kota e ipejile alu erbage-bage permata . Palas si pemena batu jaspis si meratah , si peduaken nilam biru , peteluken kasidon abu-abu , si peempatken jamrud si meratah ,
66021020	si pelimaken sardonik si meruntik , si peenemken sardion si megara , si pepituken kerusolit si megersing , si pewaluhken beril si meratah biru , si pesiwahken topas si megersing , si pesepuluhken kerosoperas meratah-ratah , si pesepuluh sadaken huakin biru nguda , si pesepuluh duaken ametis bunga terong rupana .
66021021	Pintu gerbang si sepuluh dua e , e me sepuluh dua mutiara . Teptep gerbang sada mutiara . Pasar kota e ibahan i bas emas tulen nari , meciho bagi kaca .
66021022	La lit kuidah Rumah Pertoton i bas kota e sabap Rumah Pertoton e me Tuhan Dibata si Mada Kuasa ras Anak Biri-biri e .
66021023	Matawari ras bulan la perlu guna nerangi kota e , sabap kemulian Dibata ersinalsal ku kota e , janah Anak Biri-biri jadi lampuna .
66021024	Bangsa-bangsa doni enda erdalan-dalan me i teruh sinalsal kota e , janah raja-raja doni enda pe maba kebayakenna ku bas kota e .
66021025	Pintu gerbang kota e talang gedang-gedang wari . Lalap la ipintu sabap lanai bo lit i je berngi .
66021026	Kiniulin ras kebayaken bangsa-bangsa ibaba pagi ku bas kota e .
66021027	Tapi si ngelakoken perbahanen-perbahanen si meluat ras kalak perguak -- gendekna kerina si meluat -- la banci bengket ku bas kota e . Si bengket ku bas , e me kalak si gelarna lit tersurat i bas kitap Anak Biri-biri e , e me Kitap Kegeluhen .
66022001	Ituduhken malekat e man bangku lau si mereken kegeluhen . Lau e erkilat-kilat bagi kristal . Lau e rehna i bas kursi Kinirajan Dibata ras Anak Biri-biri e nari ,
66022002	janah maler arah tengah-tengah pasar kota e . Arah kawes ras kemuhen lau e lit batang kayu kegeluhen , si erbuah sepuluh dua kali setahun , e me sebulan sekali . Bulungna ipake guna pepalem bangsa-bangsa .
66022003	La lit i bas kota e si kena sumpah Dibata . Kursi Kinirajan Dibata ras Anak Biri-biri e lit i bas kota e , janah suruh-suruhenNa nembah me man baNa .
66022004	Idah suruh-suruhen e me ayoNa , janah isuratken pe gelar Dibata i bas perdempaken suruh-suruhen e .
66022005	Lanai lit berngi , janah terang lampu ras sinalsal matawari pe lanai perlu sabap Tuhan Dibata me si nerangi suruh-suruhen e , janah kalak enda erkuasa jadi raja seh rasa lalap .
66022006	Jenari nina man bangku , " Kata enda kerina tuhu , janah terteki . Tuhan Dibata si mereken KesahNa man nabi-nabi , dingen si enggo nuruh malekatNa encidahken man suruh-suruhenNa kai si nandangi jadi minter . "
66022007	" Nehenlah ! " nina Yesus , " Minter Aku reh ! Ketuahen kalak si ngikutken Kata nubuat si tersurat i bas Kitap enda ! "
66022008	Aku , Johanes , enggo megi dingen ngidah si enda kerina . Janah kenca kubegi dingen kuidah si enda kerina , erjimpuh aku nembah i lebe-lebe malekat si ncidahkenca e man bangku . Kusembah ateku ia .
66022009	Tapi nina man bangku , " Ola sembah aku ! Aku pe suruh-suruhen nge , bali ras kam , bali ras senina-seninandu nabi-nabi e ; bage pe bali ras kerina kalak si ngikutken kata-kata si tersurat i bas Kitap enda . Sembahlah Dibata ! "
66022010	Tole nina malekat e man bangku , " Ola tutupi Kata nubuat si tersurat i bas Kitap enda , sabap enggo ndeher paksana si enda kerina jadi .
66022011	Kalak jahat iteruskennalah erbahan jahat ; kalak si melket lagu-langkahna iteruskennalah erlagu langkah si melket ; kalak si mehuli iteruskennalah erbahan mehuli janah kalak si enggo iserapken guna Dibata teruslah ia nggeluh guna Dibata . "
66022012	Nina Jesus , " Nehenlah ! Pedas me Aku reh ! Kubaba me upah man kerina jelma rikutken kai si enggo ibahanna .
66022013	Aku kap si erkuasa mula-mulana nari seh ku kedungenna ; Aku kap Tuhan mula-mulana nari ku pendungina . "
66022014	Ketuahen kalak si naptapi jubahna seh bersih . Lit hakna man buah batang kayu kegeluhen e ras bengket arah pintun-pintun gerbang ku bas kota e .
66022015	Idaraten kuta e ringan kalak si mbau lagu langkahna , tukang sihir , perlua-lua , pemunuh , kalak si nembah berhala bage pe kalak si perguak subuk i bas kata ras i bas perbahanen .
66022016	" Aku , Jesus , enggo nuruh malekatKu meritaken si enda man bandu kerina guna kiniulin perpulungen-perpulungen . Aku kap urat ras kesusuren Daud ; Aku me bintang erpagi-pagi si terang e . "
66022017	Nina Kesah Dibata ras Pengantin si Diberu e , " Marilah ! " Kerina si megi kata enda pe arus ikatakenna , " Marilah ! " Ise si muas rehlah ia ! Janah ise si mesikel , ibuatnalah lau kegeluhen e , la pada nggalar .
66022018	Kusehken kata pertenget man kerina kalak si megi kata-kata nubuat si tersurat i bas kitap enda , " Adi lit kalak si nambah-nambahi isi kitap enda itambahi Dibata me man bana mara-mara si enggo isuratken i bas kitap enda .
66022019	Janah adi lit kalak si ngkurangi sitik lah gia kata-kata nubuat si tersurat i bas kitap enda , maka ikurangi Dibata baginna i bas buah batang kayu kegeluhen nari , bage pe baginna i bas kuta si Badia si enggo isuratken i bas kitap enda . "
66022020	Ia , si naksiken kerina enda ngataken , " Payo , bage me jadina . Pedas Aku reh ! " Amin . Marilah , o Tuhan Jesus !
66022021	Lias ate Tuhan Jesus ras kam kerina gelah .
